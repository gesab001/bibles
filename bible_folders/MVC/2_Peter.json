{
    "version": "MVC",
    "book_name": "2 Peter",
    "book_nr": "61",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tkab\u02c8 Tu\u02c8j Pegr - Jun q\u02c8olb\u02c8il - Ayi\u02c8n Simun, a Pegr nb\u02c8i\u02c8y, jun taq\u02c8nil ex jun tsanjil Jesucristqi\u02c8n. Kxel ntz\u02c8ib\u02c8inji\u02c8y u\u02c8j lu\u02c8n te kye\u02c8y, a ayi\u02c8y at jun kynimb\u02c8ila tb\u02c8anilx tze\u02c8nku qe\u02c8, noq tu\u02c8n Dios, a qAjaw Jesucrist, a tz\u02c8aqlexix."
                },
                "2": {
                    "verse_nr": "2",
                    "verse": "Noqit aku ch\u02c8iy t\u2011xtalb\u02c8il Dios ex tnuk\u02c8b\u02c8il kyuk\u02c8iy, tu\u02c8njo ma tz\u02c8el kyniky\u02c8a ti\u02c8j Dios ex ti\u02c8j qAjaw Jes\u00fas."
                },
                "3": {
                    "verse_nr": "3",
                    "verse": "Qo b\u02c8et tojxix tumil twutz qMan Dios - Noq tu\u02c8n tipin Dios, ma tzaj tq\u02c8o\u02c8n tkyaqil, a at tajb\u02c8in qe, tu\u02c8n qb\u02c8et tojxix tumil tzalu\u02c8n twutz tx\u02c8otx\u02c8 ex toj qanmin, noq tu\u02c8n ma tzaj tyek\u02c8in Dios tu\u02c8n tel qniky\u02c8 ti\u02c8j Jes\u00fas, a tzaj txkonqe tu\u02c8n nimxix toklin ex tkyaqil twenil."
                },
                "4": {
                    "verse_nr": "4",
                    "verse": "Ex noq tu\u02c8n tkyaqiljo lo, tzaj tq\u02c8o\u02c8n jun kujsb\u02c8il tyol, a nim t\u2011xilin, ti\u02c8j tkyaqiljo wen, a taj tu\u02c8n tb\u02c8inchin qi\u02c8j, tu\u02c8ntzintla noq tu\u02c8njo yol lo, ma qo ok tz\u02c8aqle tze\u02c8nku te Dios, tu\u02c8ntzintla qel oq twutzjo tkyaqiljo nya wen, a tzajnin ti\u02c8jjo jni\u02c8 achb\u02c8il te twutz tx\u02c8otx\u02c8."
                },
                "5": {
                    "verse_nr": "5",
                    "verse": "Tu\u02c8npetzi\u02c8n, tz\u02c8okx tilil kyu\u02c8n, tu\u02c8n tok tz\u02c8aqsitjo kynimb\u02c8ila tu\u02c8njo kywenila, ex tu\u02c8n tok tz\u02c8aqsitjo kywenila tu\u02c8n kynab\u02c8la,"
                },
                "6": {
                    "verse_nr": "6",
                    "verse": "ex atzin kynab\u02c8la, tu\u02c8n kytzyu\u02c8nte kyib\u02c8a, ex atzi\u02c8n kytzuyb\u02c8il kyib\u02c8a, tu\u02c8n kukx tok tilil kyu\u02c8n toj kynimb\u02c8ila, ex atzin tu\u02c8n tok tilil kyu\u02c8n, tu\u02c8n kukx kyximi\u02c8n ti\u02c8j qMan Dios toj kychwinqila,"
                },
                "7": {
                    "verse_nr": "7",
                    "verse": "ex atzin kyximb\u02c8ila, tu\u02c8n kymujb\u02c8il kyib\u02c8a kyxolxa, ex atzin kymujb\u02c8il kyib\u02c8a, tu\u02c8n kyk\u02c8u\u02c8jlinti\u02c8y tkyaqil."
                },
                "8": {
                    "verse_nr": "8",
                    "verse": "Qa ma ch\u02c8iy tkyaqiljo lo toj kychwinqila, nimxix kyajb\u02c8i\u02c8n te qMan Dios, ex nyaxla noq kukx s\u2011el kyniky\u02c8a ti\u02c8j qAjaw Jesucrist."
                },
                "9": {
                    "verse_nr": "9",
                    "verse": "Me ayetzin xjal, exla qa jun nimil, a nti\u02c8jo lo kyuk\u02c8a, noq o\u02c8kx n\u2011el kyniky\u02c8 ti\u02c8jjo te twutz tx\u02c8otx\u02c8, ex ma tz\u02c8ok kyjpu\u02c8n kywutz ti\u02c8j Dios, ex ma tz\u02c8el naj toj kyk\u02c8u\u02c8j, qa o chi txjet tojjo kyil."
                },
                "10": {
                    "verse_nr": "10",
                    "verse": "Tu\u02c8npetzi\u02c8n werman, qa ma chi txokli\u02c8y, ex qa ma chi jaw sk\u02c8o\u02c8n tu\u02c8n Dios, tz\u02c8okx tilil kyu\u02c8n, tu\u02c8n kykujixa tojjo lo, noq tu\u02c8n kyb\u02c8etin toj tumil. Qu\u02c8n qa ma b\u02c8ant kyu\u02c8n ikyjo, nlay chi kub\u02c8 tz\u02c8aqa toj kynimb\u02c8ila tzalu\u02c8n twutz tx\u02c8otx\u02c8."
                },
                "11": {
                    "verse_nr": "11",
                    "verse": "Ex nya noq o\u02c8kxjo, qala\u02c8 ktzajil tq\u02c8o\u02c8n jun q\u02c8olb\u02c8il kye\u02c8y tu\u02c8n kyokxa toj kya\u02c8j te jun majx, ja\u02c8 nkawin Jesucrist, a qAjaw ex Klolqe."
                },
                "12": {
                    "verse_nr": "12",
                    "verse": "Tu\u02c8npetzi\u02c8n, kukx nxi nna\u02c8nji\u02c8y ti\u02c8j tkyaqiljo lo, tu\u02c8ntzintla kukx kyweji\u02c8y toj kynimb\u02c8ila, noq tu\u02c8njo yol twutzxix, a at kyuk\u02c8iy."
                },
                "13": {
                    "verse_nr": "13",
                    "verse": "Qu\u02c8n at wokli\u02c8n tu\u02c8n kyxi nk\u02c8asi\u02c8n toj kynimb\u02c8ila kyu\u02c8njo tumil lo, a na\u02c8mxtaq nkyima,"
                },
                "14": {
                    "verse_nr": "14",
                    "verse": "qu\u02c8n a qAjaw Jesucrist o q\u02c8mante we\u02c8y qa ch\u02c8ix tpon q\u02c8ij tu\u02c8n nkyima."
                },
                "15": {
                    "verse_nr": "15",
                    "verse": "Tu\u02c8npetzi\u02c8n, tok tilil wu\u02c8n, tu\u02c8n t\u2011xi nq\u02c8ma\u02c8n kye\u02c8y tu\u02c8n mi tz\u02c8el nnaje tkyaqiljo lo toj kyk\u02c8u\u02c8ja, aj wiky\u02c8a tzalu\u02c8n twutz tx\u02c8otx\u02c8."
                },
                "16": {
                    "verse_nr": "16",
                    "verse": "Twutzxix te\u02c8 Tyol Dios - Qu\u02c8n atzin xnaq\u02c8tzb\u02c8il xi qq\u02c8o\u02c8n kye\u02c8y ti\u02c8jjo tipin ex tulil qAjaw Jesucrist, nya noqx kyyolxjal te sb\u02c8u\u02c8b\u02c8l. Qala\u02c8, ma tz\u02c8ok qka\u02c8yin qAjaw tuk\u02c8a tkyaqil tipin kyu\u02c8nkuxix qwutza."
                },
                "17": {
                    "verse_nr": "17",
                    "verse": "Qu\u02c8n qli\u02c8y qa nimxix toklin Jes\u00fas, ex nimx tqoptz\u02c8ajiyil, te\u02c8 t\u2011xi tq\u02c8ma\u02c8n Dios, a wenxix ex nimxix tb\u02c8i: Apen weji\u02c8y nk\u02c8wal, k\u02c8u\u02c8jlin wu\u02c8n, a nchin tzalaja ti\u02c8jch."
                },
                "18": {
                    "verse_nr": "18",
                    "verse": "Qu\u02c8n ajinqo\u02c8y o qo b\u02c8in te tyol, a tzaj toj kya\u02c8j, qu\u02c8n oto\u02c8taqa tuk\u02c8a tib\u02c8ajjo wutz xjanxix."
                },
                "19": {
                    "verse_nr": "19",
                    "verse": "Qu\u02c8n tu\u02c8n tkyaqiljo ma qli\u02c8y, atzin ma kujsin te\u02c8 kyyol yolil Tyol Dios, aye i k\u02c8monte Tyol ojtxe. Tu\u02c8npetzi\u02c8n, b\u02c8a\u02c8n tu\u02c8n t\u2011xi kyq\u02c8o\u02c8n amb\u02c8il ti\u02c8jjo yol lo tu\u02c8n kykleta, ikyx tze\u02c8nku nxi kyq\u02c8o\u02c8n amb\u02c8il ti\u02c8j jun tzaj nk\u02c8ant toj qxopin, tzmaxi aj tul Jes\u00fas juntl majl tze\u02c8nku jun ak\u02c8aj q\u02c8ij. Ex atzin ja\u02c8lin, antza ta\u02c8 Jes\u00fas toj kyanmi\u02c8n nqoptz\u02c8aj tze\u02c8nku che\u02c8w ma tij, a nyek\u02c8in qa ch\u02c8ix tul tq\u02c8ijil."
                },
                "20": {
                    "verse_nr": "20",
                    "verse": "Tu\u02c8npetzi\u02c8n, ilxix ti\u02c8j tu\u02c8n tel kyniky\u02c8a ti\u02c8jjo lo: Qu\u02c8n nti\u02c8 junte yol tz\u02c8ib\u02c8in toj Tyol Dios, a aku pjet tu\u02c8n jun xjal noq tze\u02c8nku taj."
                },
                "21": {
                    "verse_nr": "21",
                    "verse": "Qu\u02c8n ayetzin yolil Tyol Dios ojtxe, mi \u1e8di yolin a tze\u02c8nkuxtaqjo kyaj tzalu\u02c8n twutz tx\u02c8otx\u02c8. Qala\u02c8 ayetzin ichin lu\u02c8n i yolin, ex kub\u02c8 kytz\u02c8ib\u02c8in tze\u02c8nkuxtaqjo taj Dios, qu\u02c8n q\u02c8i\u02c8nqetaq tu\u02c8n Xewb\u02c8aj Xjan."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Aye xnaq\u02c8tzil nya toj tumil - - Qu\u02c8n ikytaqtzi\u02c8n ojtxe, attaqxjal nyakuj yolil Tyol Dios kyxol aj Judiy, a nya twutzx; exsin ikyxjo ja\u02c8lin kyxola. At xnaq\u02c8tzil, a nya twutzx kyyol. Ex cheb\u02c8e nchi xnaq\u02c8tzin noq kyximxjal, a aku qo naj tu\u02c8n. Ex n\u2011el kyi\u02c8n toklin qAjaw, a xkotpinkye toj il. Noq tu\u02c8njo lo, liwey kchi najil te jun majx."
                },
                "2": {
                    "verse_nr": "2",
                    "verse": "Nimxjal nxi lipe kyi\u02c8j, noq tu\u02c8n nxi kyq\u02c8o\u02c8n amb\u02c8il tejo kyachb\u02c8il. Ex noq tu\u02c8njo lo, nchi yolb\u02c8inxjal nya b\u02c8a\u02c8n ti\u02c8jjo qnimb\u02c8il, a aku Tb\u02c8anil Tqanil twutzxix."
                },
                "3": {
                    "verse_nr": "3",
                    "verse": "Noq kyaj tu\u02c8n kykanb\u02c8in pwaq kyi\u02c8ja; kyaj tu\u02c8n kykub\u02c8 sb\u02c8u\u02c8n kyu\u02c8n, tu\u02c8n jun xnaq\u02c8tzb\u02c8il kyeku. Me kchi najil te jun majx, qu\u02c8n atxix ojtxe b\u02c8antnin ti\u02c8j tu\u02c8n kynaj."
                },
                "4": {
                    "verse_nr": "4",
                    "verse": "Qu\u02c8n mipe xkub\u02c8 tnajsin Dios kyil angel xkub\u02c8 kyb\u02c8inchin, aye o chex lipe ti\u02c8j tajaw il; qala\u02c8 ma chex t\u2011xo\u02c8n toj najin, ex ma chi kyij ttzaqpi\u02c8n toj qxopin, k\u02c8lonqe tu\u02c8n kxb\u02c8il, tzmaxi aj tpon tq\u02c8ijil pa\u02c8b\u02c8in."
                },
                "5": {
                    "verse_nr": "5",
                    "verse": "Ex mixpe kub\u02c8 tnajsin Dios kyilxjal ojtxe, a nya wenqe; qala\u02c8 tzaj tsma\u02c8n nimku a\u02c8 kyib\u02c8aj, tu\u02c8n kykyim. Me o\u02c8kx No\u00e9 klet kyuk\u02c8a wuq tuk\u02c8a, qu\u02c8n wen te No\u00e9, ex nyolintaq ti\u02c8j jun chwinqil jikyin."
                },
                "6": {
                    "verse_nr": "6",
                    "verse": "Ex xi tq\u02c8o\u02c8n Dios qanb\u02c8il tib\u02c8aj xjal kyojjo tnam Sodoma ex Gomorra, noq tu\u02c8n ttz\u02c8e\u02c8y te jun majx, tu\u02c8n kyok te jun yek\u02c8b\u02c8il ja\u02c8lin ti\u02c8j ti\u02c8 kb\u02c8ajil kyi\u02c8jjo tkyaqil xjal, a nya wenqe."
                },
                "7": {
                    "verse_nr": "7",
                    "verse": "Me o\u02c8kx Lot klet kyxol, a jun ichin wentaq, qu\u02c8n ma tzaj tb\u02c8is, te\u02c8 tok tka\u02c8yin kychwinqiljo xjal aj ilqe."
                },
                "8": {
                    "verse_nr": "8",
                    "verse": "Qu\u02c8n atzin ichin b\u02c8a\u02c8n, a najle kyxol, tzun nb\u02c8isintaq toj tanmin junjun q\u02c8ij ti\u02c8j tkyaqil il n\u2011ok tka\u02c8yintaq, ex n\u2011ok tb\u02c8i\u02c8ntaq kyu\u02c8nxjal, aye\u02c8 a nya tzyu\u02c8n kyib\u02c8."
                },
                "9": {
                    "verse_nr": "9",
                    "verse": "Ikytzi\u02c8n, b\u02c8i\u02c8n qu\u02c8n qa nchi kletjo xjal tu\u02c8n qAjaw, tojjo tkyaqil n\u2011iky\u02c8x kyi\u02c8j, qu\u02c8n q\u02c8o\u02c8n kyib\u02c8 te. Me meqetzin kye, a nchi b\u02c8inchin nya wen, ite\u02c8kx tjaq\u02c8 tkawb\u02c8il Dios ja\u02c8lin, ex aj tul tq\u02c8ijil pa\u02c8b\u02c8in, kchi xe\u02c8l toj najin te jun majx."
                },
                "10": {
                    "verse_nr": "10",
                    "verse": "Ex kkawil Dios kyib\u02c8ajjo a lipcheqex ti\u02c8jjo kyachb\u02c8il, a ojtxe kyten, ex n\u2011el kyi\u02c8jlin alkyechaqku kyoklin kawil. Ma kuj kynab\u02c8l, ex njaw kynimsin kyib\u02c8. Nti\u02c8 kyxob\u02c8il tu\u02c8n kyyasin kyi\u02c8j angel ex jni\u02c8 taq\u02c8nil tajaw il."
                },
                "11": {
                    "verse_nr": "11",
                    "verse": "Me meqetzin kye\u02c8 t\u2011angel Dios, exla qa nimxix kyoklin ex nimxix kyipin, nti\u02c8 n\u2011okx kyq\u02c8o\u02c8n kyib\u02c8 tu\u02c8n kypatin, ex tu\u02c8n kyyasin kyi\u02c8jjo tajaw il ex jni\u02c8 nmaq tkawb\u02c8il."
                },
                "12": {
                    "verse_nr": "12",
                    "verse": "Me ayetzin xjal lo, nchi yasin kyi\u02c8jjo a mi n\u2011el kyniky\u02c8 te. Nti\u02c8 kynab\u02c8l, qala\u02c8 ikytzin kyte\u02c8n tze\u02c8nqeku txuk toj k\u02c8ul, a il ti\u02c8j tu\u02c8n kyok tzyet, ex tu\u02c8n kykub\u02c8 yuch\u02c8it te jun majx."
                },
                "13": {
                    "verse_nr": "13",
                    "verse": "Ok ktzajil nya wen kyib\u02c8aj tu\u02c8n Dios, tu\u02c8n kyb\u02c8inchb\u02c8in nya wen. Qu\u02c8n toj kywutz, jun tzaljb\u02c8il tu\u02c8n nxi kyq\u02c8o\u02c8n kyib\u02c8 jun paqx tze\u02c8nku ntqanin tachb\u02c8il kyxmilil. Ayejo xjal lu\u02c8n, jun tx\u02c8ixwejil ex jun tz\u02c8il kyxola, qu\u02c8n exla qa nchi wa\u02c8n kyuk\u02c8iy kyxol Ttanim Dios, me nchi jyo\u02c8n tumil tu\u02c8n kyok lipe ti\u02c8j b\u02c8inchj il."
                },
                "14": {
                    "verse_nr": "14",
                    "verse": "Qu\u02c8n tkyaqil qya, aj tok kyka\u02c8yin, n\u2011el kyanmin kyi\u02c8j tu\u02c8n kyky\u02c8a\u02c8jin kyuk\u02c8a, ex mi nchi sikyte tu\u02c8n kyb\u02c8inchin aj pajil. Ex kukx nchi xmoxin kyi\u02c8jjo a nya kujqe toj kynimb\u02c8il. At\u2011xix kynab\u02c8l tu\u02c8n tpon kyk\u02c8u\u02c8j ti\u02c8j ti\u02c8chaqku, me at tqanb\u02c8il Dios kyib\u02c8ajjo xjal lu\u02c8n."
                },
                "15": {
                    "verse_nr": "15",
                    "verse": "Qu\u02c8n ma chi naj noq tu\u02c8n ma chi el txalpaj ti\u02c8jjo b\u02c8e jikyin. Ex ma chi ok lipe ti\u02c8jjo tumil tu\u02c8n Balaam ojtxe, a tk\u02c8wal Beor, a tajtaq tu\u02c8n tkanb\u02c8in pwaq noq tu\u02c8n jun tumil nyakuj tzajnin te Dios."
                },
                "16": {
                    "verse_nr": "16",
                    "verse": "Me b\u02c8e\u02c8x ok miyo\u02c8n tu\u02c8n Dios ti\u02c8jjo til, noq tu\u02c8n tyoljo bur, a mib\u02c8in yolin. Me tu\u02c8n Dios, b\u02c8ant tyolin tze\u02c8nku jun xjal noq tu\u02c8n twe\u02c8 a kab\u02c8e tk\u02c8u\u02c8j Balaam."
                },
                "17": {
                    "verse_nr": "17",
                    "verse": "Me ayetzin xnaq\u02c8tzil nya wen lu\u02c8n ikyqetzi\u02c8n tze\u02c8nku jun xoch nti\u02c8 a\u02c8 toj, qu\u02c8n nti\u02c8 Tyol qMan kyuk\u02c8a; ex tze\u02c8nku jun muj iqin tu\u02c8n kyq\u02c8iq\u02c8, a jun paqx n\u2011iky\u02c8. Me ma kub\u02c8 tqanb\u02c8il Dios kyib\u02c8aj, a tu\u02c8n kyten toj manyor qxopinx te jun majx."
                },
                "18": {
                    "verse_nr": "18",
                    "verse": "Qu\u02c8n nchi yolin tuk\u02c8a jun yol tb\u02c8anilx, noq tu\u02c8n kynimsin kyib\u02c8, me nti\u02c8 tajb\u02c8in kyxnaq\u02c8tzb\u02c8il. Qu\u02c8n noq kyu\u02c8n kytzeq ex jni\u02c8 achb\u02c8il, a ntqanin kyxmilil, kyaj tu\u02c8n kyxmoxin kyi\u02c8jxjal, a nya kujqe toj kynimb\u02c8il, aye\u02c8 tzmaqe n\u2011el kypa\u02c8n kyib\u02c8 kyi\u02c8jjo b\u02c8inchil il."
                },
                "19": {
                    "verse_nr": "19",
                    "verse": "Aye xnaq\u02c8tzil lo nchi suqin jun chwinqil te tzaqpib\u02c8l nyakuj tb\u02c8anilx wen, a nya il ti\u02c8j tu\u02c8n tkub\u02c8 kynimin alkye nuk\u02c8b\u02c8il. Me ayekupekye ma txi kyq\u02c8o\u02c8n kyib\u02c8 toj tkyaqil kyachb\u02c8il, me nti\u02c8 tumil tu\u02c8n kytzaqpaj. Qu\u02c8n tu\u02c8n nti\u02c8 kytzaqpib\u02c8l, qa ma chi kub\u02c8 tu\u02c8njo jun ti\u02c8, ex ayetzin kye xnaq\u02c8tzil lo ma chi kub\u02c8 tu\u02c8nxjo kyil."
                },
                "20": {
                    "verse_nr": "20",
                    "verse": "Me ayetzin kye\u02c8, a o tz\u02c8el kyniky\u02c8 te qAjaw ex Klolqe Jesucrist, ma chi tzaqpaj kye\u02c8 te tkyaqiljo nya wen te twutz tx\u02c8otx\u02c8. Me qatzin qa ma txi kyq\u02c8o\u02c8n kyib\u02c8 tu\u02c8n kymeltz\u02c8aj juntl majl toj il, ma chi kub\u02c8 tu\u02c8n, ex nimxixla tqanb\u02c8il Dios kyib\u02c8aj, a tze\u02c8nku tej na\u02c8mtaq kynimin."
                },
                "21": {
                    "verse_nr": "21",
                    "verse": "Wenxitla kye xjal lu\u02c8n, noqit mi s\u2011el kyniky\u02c8 ti\u02c8jjo Tb\u02c8anil Tqanil, a twutzxix, tze\u02c8nku tu\u02c8n tel kyniky\u02c8 tejo a xjan Tyol Dios, ex tu\u02c8n tel kypa\u02c8n kyib\u02c8 ti\u02c8jjo a saj tq\u02c8ma\u02c8n kye."
                },
                "22": {
                    "verse_nr": "22",
                    "verse": "Me noq tu\u02c8n kymeltz\u02c8aj juntl majl tojjo ojtxe kyten, ma japin te\u02c8 kyyolxjal lu\u02c8n kyi\u02c8j: Ma meltz\u02c8aj tetx\u02c8yan juntl majl wa\u02c8l te\u02c8 t\u2011xab\u02c8; ex ikyxjo te kuch: Akxtaq tb\u02c8aj txjet ti\u02c8j, ma txi\u02c8 juntl majl tolil tib\u02c8 toj xoq\u02c8lch."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "A tulil qAjaw juntl majl - Ayi\u02c8y werman k\u02c8u\u02c8jlinqi\u02c8y wu\u02c8n, atzin lu\u02c8n tkab\u02c8 wu\u02c8ja kxel ntz\u02c8ib\u02c8i\u02c8n kye\u02c8y. Kyojjo kab\u02c8e u\u02c8j wajtaqa tu\u02c8n kyxi\u02c8 nk\u02c8asi\u02c8n toj kyanmi\u02c8n tu\u02c8n kyximi\u02c8n tuk\u02c8a tumil."
                },
                "2": {
                    "verse_nr": "2",
                    "verse": "Ex kyna\u02c8ntzinji\u02c8y kyyoljo xjan yolil Tyol Dios, aye i k\u02c8monte Tyol ojtxe, kyi\u02c8jjo xnaq\u02c8tzil nya wen, ex ikyxjo atzin nuk\u02c8b\u02c8il kyij tq\u02c8o\u02c8n qAjaw ex Klolqe Jes\u00fas noq kyu\u02c8n tsanjil, a q\u02c8uqle kyk\u02c8u\u02c8ja kyi\u02c8j."
                },
                "3": {
                    "verse_nr": "3",
                    "verse": "Ilxix ti\u02c8j tu\u02c8n tel kyniky\u02c8a te, qa aj ch\u02c8ixtaq tjapin b\u02c8aj tq\u02c8ijil tzalu\u02c8n twutz tx\u02c8otx\u02c8, chi ul xma\u1e8d kyxola, a nchi b\u02c8et tze\u02c8nku ntqanin ojtxe kyten."
                },
                "4": {
                    "verse_nr": "4",
                    "verse": "Ex okla kyq\u02c8ma\u02c8: \u00bfNta\u02c8tzintz qa tzul Crist juntl majl? Axla twutz mila tzulxte. Qu\u02c8n qa ma tzul Crist klol kye\u02c8 toj Ttanim, \u00bfTiqu\u02c8ntz nb\u02c8aj kyimik nejinel qxol? Qu\u02c8n kyka\u02c8yinktzin: Tkyaqilx te ikyx tten tze\u02c8nkuxjo tzaj xkye twutz tx\u02c8otx\u02c8 te tnejil, chi chi\u02c8."
                },
                "5": {
                    "verse_nr": "5",
                    "verse": "Me noq tu\u02c8n kyky\u02c8e\u02c8 tu\u02c8n tel kyniky\u02c8 te, ex tu\u02c8n tzaj kyna\u02c8n, qa nya ikyx te tten tze\u02c8nkuxjo tzaj xkye ojtxe. Qu\u02c8n noq tu\u02c8n Tyol Dios, kub\u02c8 tb\u02c8inchin kya\u02c8j, ex kub\u02c8 tb\u02c8inchin tx\u02c8otx\u02c8 toj tk\u02c8u\u02c8j a\u02c8, ex tu\u02c8n a\u02c8 tzaje tq\u02c8o\u02c8n Dios kychwinqil tkyaqil twutz tx\u02c8otx\u02c8."
                },
                "6": {
                    "verse_nr": "6",
                    "verse": "Me tu\u02c8nxjo a\u02c8, kub\u02c8 tyuch\u02c8in Dios tkyaqil."
                },
                "7": {
                    "verse_nr": "7",
                    "verse": "Ex ikyxjo ja\u02c8lin, atzin kya\u02c8j exsin tx\u02c8otx\u02c8 k\u02c8u\u02c8nqe tu\u02c8n tyuch\u02c8it tu\u02c8n q\u02c8aq\u02c8 tu\u02c8nxjo Tyol Dios. Tojjo q\u02c8ij anetzi\u02c8n, ktzajil tkawb\u02c8il Dios kujxix wen kyib\u02c8aj tkyaqil aj il. Ok kchi najil te jun majx."
                },
                "8": {
                    "verse_nr": "8",
                    "verse": "Ex ayi\u02c8y werman, mi tz\u02c8el naj toj kyk\u02c8u\u02c8ja, qu\u02c8n toj twutz qAjaw jun q\u02c8ij iky n\u2011ele tze\u02c8nku mil ab\u02c8q\u02c8e, ex mil ab\u02c8q\u02c8e iky n\u2011ele tze\u02c8nku jun q\u02c8ij."
                },
                "9": {
                    "verse_nr": "9",
                    "verse": "Nya noq tu\u02c8n ky\u02c8ajte Dios tu\u02c8n tjapin Tyol tu\u02c8n, tu\u02c8n tul Crist, tze\u02c8nku nkyq\u02c8ma\u02c8n junjun. Qala\u02c8 n\u2011ayon tu\u02c8n kyb\u02c8inchinxjal kyten, qu\u02c8n nya taj tu\u02c8n kynajxjal, qala\u02c8 tkyaqilx tu\u02c8n kytx\u02c8ixpinte kychwinqil."
                },
                "10": {
                    "verse_nr": "10",
                    "verse": "Me metzin te\u02c8 tq\u02c8ijil qAjaw, ilxix ti\u02c8j tu\u02c8n tul. Me nti\u02c8 tqanil, tze\u02c8nku tulil jun ileq\u02c8 toj qniky\u02c8in. Antza kky\u02c8ele kya\u02c8j, njulin wen, ex tkyaqil ktz\u02c8e\u02c8yil tu\u02c8n q\u02c8aq\u02c8. Ex tkyaqil kyb\u02c8inchb\u02c8inxjal kyjel chiky\u02c8b\u02c8it twutz qMan Dios toj pa\u02c8b\u02c8in."
                },
                "11": {
                    "verse_nr": "11",
                    "verse": "Axla twutz ok kb\u02c8ajil te\u02c8 ikyjo. Tu\u02c8npetzi\u02c8n, il ti\u02c8j tu\u02c8n kyb\u02c8eta tuk\u02c8a jun kychwinqila xjanxix ex tz\u02c8aqle."
                },
                "12": {
                    "verse_nr": "12",
                    "verse": "Ex kyyonkutzinji\u02c8y tq\u02c8ijil Dios tuk\u02c8a tzaljb\u02c8il, ex kyb\u02c8inchinkuy tajb\u02c8il, tu\u02c8ntzintla tzaj laq\u02c8e tq\u02c8ijil, ja\u02c8 tu\u02c8n tb\u02c8aje kya\u02c8j tu\u02c8n q\u02c8aq\u02c8, ex tkyaqiljo at, k\u2011elil oq\u02c8 toj taq\u02c8 q\u02c8aq\u02c8."
                },
                "13": {
                    "verse_nr": "13",
                    "verse": "Me metzin qe tzun nqo ayo\u02c8n ti\u02c8j jun ak\u02c8aj kya\u02c8j ex jun ak\u02c8aj tx\u02c8otx\u02c8, a o tq\u02c8ma Dios, a ja\u02c8 ktenb\u02c8ile\u02c8 tkyaqiljo wen te jun majx."
                },
                "14": {
                    "verse_nr": "14",
                    "verse": "Tu\u02c8npetzi\u02c8n, ayi\u02c8y werman, k\u02c8u\u02c8jlinqi\u02c8y wu\u02c8n, a na\u02c8mxtaq tkanin tq\u02c8ijiljo lo, kyq\u02c8onka tilil tu\u02c8n kyb\u02c8eta tz\u02c8aqle ex tuk\u02c8a tumil, ex tuk\u02c8a tnuk\u02c8b\u02c8il Dios toj kychwinqila."
                },
                "15": {
                    "verse_nr": "15",
                    "verse": "Tz\u02c8eltzin kyniky\u02c8a te, qa ajo oyb\u02c8il te Dios tu\u02c8n tul juntl majl, noq tu\u02c8n tzaj tq\u02c8o\u02c8n amb\u02c8il tu\u02c8n kyklet\u2011xjal. Qu\u02c8n ikyxjo o kub\u02c8 ttz\u02c8ib\u02c8in erman Pabl, a k\u02c8u\u02c8jlin qu\u02c8n, tuk\u02c8a tkyaqil tnab\u02c8l, a xi tq\u02c8o\u02c8n Dios te."
                },
                "16": {
                    "verse_nr": "16",
                    "verse": "Qu\u02c8n toj tu\u02c8j, nim o yolin ti\u02c8jjo lo. Ex atku maj, kuj ch\u02c8in tu\u02c8n tel qniky\u02c8 te, ex ayetzi\u02c8n nya kuj toj kynimb\u02c8il exqetzi\u02c8n nya jikyin kynab\u02c8l, nkytx\u02c8ixpin aye tu\u02c8j Pabl, ikyxjo tze\u02c8nku txqantl Tyol Dios, noq tu\u02c8n tok tze\u02c8nkuxjo kyaj. Me ok kchi najil tu\u02c8n ikyjo."
                },
                "17": {
                    "verse_nr": "17",
                    "verse": "Ayi\u02c8y werman, k\u02c8u\u02c8jlinqi\u02c8y wu\u02c8n, ma kyb\u02c8i\u02c8y tkyaqiljo lo. Tu\u02c8npetzi\u02c8n, kyka\u02c8yinktzin kyib\u02c8a, tu\u02c8ntzintla mi chi oka lipe\u02c8y kyi\u02c8jjo xnaq\u02c8tzb\u02c8il, a sb\u02c8u\u02c8b\u02c8l ex kyi\u02c8j xjal, a mi kytzyu\u02c8n kyib\u02c8, tu\u02c8n mi chi kub\u02c8e tz\u02c8aqi\u02c8y tojjo kyokli\u02c8n, a kynimb\u02c8ila jikyin wen."
                },
                "18": {
                    "verse_nr": "18",
                    "verse": "Qala\u02c8 chi ch\u02c8iyxa toj t\u2011xtalb\u02c8il Dios ex toj kyojtzqib\u02c8la ti\u02c8jjo qAjaw ex Klolqe Jesucrist; nimxit tb\u02c8i ja\u02c8lin ex te jun majx. Ikyxitjo."
                }
            }
        }
    }
}