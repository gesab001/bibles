{
    "version": "MVC",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tnejil Tu\u02c8j Pegr - Jun q\u02c8olb\u02c8il tu\u02c8n Pegr - Ayi\u02c8n Pegr jun tsanjil Jesucrist; nxi ntz\u02c8ib\u02c8inji\u02c8y u\u02c8j lu\u02c8n kye\u02c8y, a ayi\u02c8y kysipin kyib\u02c8a tu\u02c8n tpaj kynimb\u02c8ila, ex ma chi oka te b\u02c8etin xjal toj tx\u02c8otx\u02c8 te Ponto, Galacia, Capadocia, Asia ex Bitinia."
                },
                "2": {
                    "verse_nr": "2",
                    "verse": "Ayi\u02c8y o chi jaw sk\u02c8o\u02c8n tu\u02c8n qMan Dios, a tze\u02c8nkuxjo t\u2011xim attaq te tnejil, noq tu\u02c8n kysaqixa tu\u02c8n Xewb\u02c8aj Xjan, tu\u02c8ntzintla tkub\u02c8 kynimi\u02c8n, ex tu\u02c8n kyoka tz\u02c8aqle tu\u02c8n tchky\u02c8el Jesucrist. Noqit nim t\u2011xtalb\u02c8il ex tnuk\u02c8b\u02c8il kyib\u02c8aja toj tkyaqil."
                },
                "3": {
                    "verse_nr": "3",
                    "verse": "Ajo t\u2011xilin kolb\u02c8il - Qo nimsin tb\u02c8i tDios ex tTata qAjaw Jesucrist, qu\u02c8n noq tu\u02c8n tq\u02c8aq\u02c8b\u02c8il tk\u02c8u\u02c8j, tzaj tq\u02c8o\u02c8n tumil tu\u02c8n qitz\u02c8je tkab\u02c8 majin, noq tu\u02c8n tjawlintz anq\u02c8in Jesucrist kyxol kyimnin. A tzaj q\u02c8o\u02c8nte nim q\u02c8uqb\u02c8il qk\u02c8u\u02c8jjo toj qchwinqil tzalu\u02c8n twutz tx\u02c8otx\u02c8,"
                },
                "4": {
                    "verse_nr": "4",
                    "verse": "ex a ktzajil q\u02c8o\u02c8nte jun qetzb\u02c8il te jun majx, a k\u02c8u\u02c8n tu\u02c8n Dios toj kya\u02c8j, tu\u02c8ntzintla mi xitje, ex tu\u02c8n mi yaje, ex tu\u02c8n mi molje."
                },
                "5": {
                    "verse_nr": "5",
                    "verse": "Ex noq tu\u02c8n kynimb\u02c8ila ti\u02c8j Dios, aku Dios nklon kye\u02c8y tuk\u02c8a tkyaqil tipin, tu\u02c8ntzintla tlajetjo kolb\u02c8il, a b\u02c8antnin tu\u02c8n, ex ktzajil tyek\u02c8in, aj tpon b\u02c8aj tq\u02c8ijil."
                },
                "6": {
                    "verse_nr": "6",
                    "verse": "Tu\u02c8npetzi\u02c8n, nimx nchi tzalaja, exla qa il ti\u02c8j tu\u02c8n tiky\u02c8x yajb\u02c8il kyu\u02c8n toj jte\u02c8b\u02c8in q\u02c8ij."
                },
                "7": {
                    "verse_nr": "7",
                    "verse": "Ajo n\u2011iky\u02c8x kyu\u02c8n ja\u02c8lin, tze\u02c8nku jun q\u02c8aq\u02c8 te saqsb\u02c8il kynimb\u02c8ila, ikyxjo tze\u02c8nku q\u02c8anpwaq il ti\u02c8j tu\u02c8n tsaqix tu\u02c8n q\u02c8aq\u02c8. Me atzin kyinimb\u02c8ila nimxixtl toklin tze\u02c8nku q\u02c8anpwaq, qu\u02c8n atzin q\u02c8anpwaq knajil, me atzin kynimb\u02c8ila kyjel te\u02c8 te jun majx. Ikytzin kyeji\u02c8y kynimb\u02c8il tze\u02c8nku te q\u02c8anpwaq, aj tsaqix tu\u02c8n q\u02c8aq\u02c8; qa ma chi we\u02c8y toj tkyaqiljo n\u2011iky\u02c8x kyu\u02c8n, axte Dios k\u2011yolil wen kyi\u02c8ja, ex kjawil tnimsin kyb\u02c8iy, ex ktzajil tq\u02c8o\u02c8n nim kyokli\u02c8n, aj tul Jesucrist juntl maj."
                },
                "8": {
                    "verse_nr": "8",
                    "verse": "Exla qa na\u02c8m kylontiy, me ma qe kyk\u02c8u\u02c8ja ti\u02c8j; exla qa nti\u02c8 tzalu\u02c8n twutz tx\u02c8otx\u02c8 tu\u02c8n kyka\u02c8yi\u02c8n ti\u02c8j ja\u02c8lin, me at kynimb\u02c8ila ti\u02c8j, ex nim nchi tzalaja tuk\u02c8a jun t\u2011xilin tzaljb\u02c8il, a nti\u02c8 tumil tu\u02c8n tb\u02c8ant kyq\u02c8ma\u02c8ntey tkyaqil,"
                },
                "9": {
                    "verse_nr": "9",
                    "verse": "qu\u02c8n nkyk\u02c8mo\u02c8nji\u02c8y ajo t\u2011xilin kynimb\u02c8ila, a kolb\u02c8il te jun majx."
                },
                "10": {
                    "verse_nr": "10",
                    "verse": "Kyojjo q\u02c8ij ojtxe, aye yolil Tyol Dios, aye i k\u02c8mo\u02c8nte Tyol, nim i xpich\u02c8in ti\u02c8j, ex i jyo\u02c8n ti\u02c8jjo t\u2011xilin kolb\u02c8il, a tu\u02c8ntaq xi tq\u02c8o\u02c8n Dios kye\u02c8y tu\u02c8n t\u2011xtalb\u02c8il."
                },
                "11": {
                    "verse_nr": "11",
                    "verse": "Nimx i xpich\u02c8in ti\u02c8j, tu\u02c8n tel kyniky\u02c8 te, ankye ex jtojtzin b\u02c8ajjo a otaq tzaj tq\u02c8ma\u02c8n T\u2011xew Crist, a Xewb\u02c8aj Xjan, toj kyanmin, tej t\u2011xi tq\u02c8ma\u02c8n qa iltaq ti\u02c8j tu\u02c8n tiky\u02c8x yajb\u02c8il tu\u02c8n Crist, ex yajxi tu\u02c8n tjaw nimsit tb\u02c8i, tb\u02c8ajlinxi\u02c8 yajlajtz."
                },
                "12": {
                    "verse_nr": "12",
                    "verse": "Me mix kanine kynab\u02c8l tu\u02c8n tel kyniky\u02c8 ti\u02c8jjo t\u2011xilin lo, qu\u02c8n tzaj tq\u02c8ma\u02c8n Dios kye, qa nya te kyex nchi ajb\u02c8inetaq toj kyaq\u02c8in, qala\u02c8 te qe ja\u02c8lin, qu\u02c8n i yolin ti\u02c8j a na\u02c8mtaq tel kyniky\u02c8 ti\u02c8j. Me atzin ja\u02c8lin, ayetzin kye\u02c8 ma tz\u02c8el kyniky\u02c8a ti\u02c8j, kyu\u02c8njo aye nchi yolin ti\u02c8jjo Tb\u02c8anil Tqanil kolb\u02c8il, noq tu\u02c8n Xewb\u02c8aj Xjan, a tzaj sma\u02c8n toj kya\u02c8j. Nimxix t\u2011xilinjo lo; majqexpe kye angel kyaj tu\u02c8n tel kyniky\u02c8 te."
                },
                "13": {
                    "verse_nr": "13",
                    "verse": "Jun txokb\u02c8il tu\u02c8n Dios tu\u02c8n qok xjanxix toj tkyaqil - Tu\u02c8npetzi\u02c8n, kyximinkuxixsi\u02c8n wen alkye k\u02c8wel kyb\u02c8inchi\u02c8n. Kytzyumtzin kyib\u02c8a, ex kyinxsin jun kychwinqila tz\u02c8aqle. Qexsin kyk\u02c8u\u02c8ja ti\u02c8jjo a ktzajil tq\u02c8o\u02c8n Dios tu\u02c8n t\u2011xtalb\u02c8il, aj tul Jesucrist juntl maj."
                },
                "14": {
                    "verse_nr": "14",
                    "verse": "Kyniminkuy Dios tze\u02c8nqeku k\u02c8wal te kytata: Mi txi kyq\u02c8o\u02c8n kyib\u02c8a tojjo kyachb\u02c8ila, a attaq, tej na\u02c8mtaq tel kyniky\u02c8a te Dios."
                },
                "15": {
                    "verse_nr": "15",
                    "verse": "Qala\u02c8, chi b\u02c8et\u2011xixa toj jun tumil xjanxix toj kychwinqila, qu\u02c8n ate Dios, a xtxkon kye\u02c8y, tu\u02c8n kyxi lipe\u02c8y ti\u02c8j, xjanxix te\u02c8."
                },
                "16": {
                    "verse_nr": "16",
                    "verse": "Ikytzi\u02c8n tze\u02c8nku ntq\u02c8ma\u02c8n toj Tu\u02c8jil Tyol Dios: Chi okxa xjan, qu\u02c8n xjanqin we\u02c8ch."
                },
                "17": {
                    "verse_nr": "17",
                    "verse": "Ex qa ma tz\u02c8ok kyq\u02c8o\u02c8n Dios te kyMa\u02c8n, kyna\u02c8ntzi\u02c8n qa kchi okilxjal toj xjelb\u02c8il tu\u02c8n, a mi n\u2011ok tka\u02c8yin kytenxjal, qala\u02c8 kkawil jikyinxix wen. Tu\u02c8npetzi\u02c8n, chi b\u02c8ettzintza toj tchewil Dios tkyaqil q\u02c8ij, qu\u02c8n ma chi oka te jun b\u02c8etin xjal tzalu\u02c8n twutz tx\u02c8otx\u02c8, noq tu\u02c8n tpaj kynimb\u02c8ila ti\u02c8j Crist."
                },
                "18": {
                    "verse_nr": "18",
                    "verse": "Qu\u02c8n ate Dios ma klon kye\u02c8y tojjo kychwinqila, a nti\u02c8taq tajb\u02c8in, a tze\u02c8nku tzaj kyyek\u02c8in ojtxe kyxe\u02c8chila. Qu\u02c8n b\u02c8i\u02c8nxix kyu\u02c8n, qa a chojb\u02c8il tejo kolb\u02c8il mix chjete tuk\u02c8a jun ti\u02c8, a kb\u02c8ajil, tze\u02c8nku q\u02c8anpwaq mo saqpwaq;"
                },
                "19": {
                    "verse_nr": "19",
                    "verse": "qala\u02c8 tuk\u02c8a tchky\u02c8el Crist, a tb\u02c8anilxix te jun majx, a xi q\u02c8oyit te chojb\u02c8il qil twutz Dios, tze\u02c8nku jun tal tal rit te oyaj twutz qMan, a tz\u02c8aqle, ex nti\u02c8 tky\u02c8i."
                },
                "20": {
                    "verse_nr": "20",
                    "verse": "Qu\u02c8n ate Crist jaw tsk\u02c8o\u02c8n Dios, tu\u02c8n tok te chojb\u02c8il qil, a na\u02c8mxtaq tkub\u02c8 tb\u02c8inchin tkyaqil tch\u02c8iysb\u02c8in. Me tzmax tzalu\u02c8n, a ch\u02c8ix tjapin b\u02c8aj tq\u02c8ijil, ma kub\u02c8 tyek\u02c8in tib\u02c8, noq tu\u02c8n kyel wena."
                },
                "21": {
                    "verse_nr": "21",
                    "verse": "Qu\u02c8n noq tu\u02c8n Crist, o chi nimi\u02c8n ti\u02c8j Dios, a jatz anq\u02c8in kyxol kyimnin, ex ma jaw nimsin tu\u02c8n Dios, tu\u02c8ntzintla ajo kynimb\u02c8ila ex q\u02c8uqb\u02c8il kyk\u02c8u\u02c8ja tu\u02c8n tten ti\u02c8j Dios."
                },
                "22": {
                    "verse_nr": "22",
                    "verse": "Atzin ja\u02c8lin, noq tu\u02c8n ma kub\u02c8 kyniminji\u02c8y Tb\u02c8anil Tqanil, ma chi saqixa tu\u02c8n, tu\u02c8ntzintla ttenxix kyk\u02c8u\u02c8ja kyi\u02c8j txqantl nimil. Tu\u02c8npetzi\u02c8n, kyk\u02c8u\u02c8jlimtzin kyib\u02c8tza nimxix jun tuk\u02c8a juntl, tuk\u02c8a tkyaqil kyanmi\u02c8n."
                },
                "23": {
                    "verse_nr": "23",
                    "verse": "Qu\u02c8n ma chi itz\u02c8ji\u02c8y tkab\u02c8 majin, nya tu\u02c8n jun kytatiy tzalu\u02c8n twutz tx\u02c8otx\u02c8, a kkyimil; qala\u02c8 tu\u02c8n Tyol Dios, a itz\u02c8, ex ktenb\u02c8il te jun majx."
                },
                "24": {
                    "verse_nr": "24",
                    "verse": "Qu\u02c8n ikytzin ntq\u02c8ma\u02c8n toj Tu\u02c8jil Tyol Dios: Tkyaqilxjal ikyxjo tze\u02c8nku tal k\u02c8ul. Ex ajo kyb\u02c8inchb\u02c8in ikyxjo tze\u02c8nku t\u2011xmakil k\u02c8ul. Qu\u02c8n atzin te k\u02c8ul ktzqijil, ex atzin t\u2011xmakil k\u2011elil tz\u02c8aq."
                },
                "25": {
                    "verse_nr": "25",
                    "verse": "Me metzin te\u02c8 Tyol qAjaw ktenb\u02c8il te\u02c8 te jun majx. Ex atzin yol lo, a Tb\u02c8anil Tqanil kolb\u02c8il, a nyolajtz kyxola."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Tu\u02c8npetzi\u02c8n, kytzaqpinkjtzinji\u02c8y tkyaqiljo nya b\u02c8a\u02c8n, ex jni\u02c8 sb\u02c8u\u02c8b\u02c8l, junx tuk\u02c8a xmiletz\u02c8il, exsin lo\u02c8chj k\u02c8u\u02c8jb\u02c8aj ex tkyaqil iqj yol."
                },
                "2": {
                    "verse_nr": "2",
                    "verse": "Ex chi okxa tze\u02c8nku jun ne\u02c8\u1e8d n\u2011oq\u02c8 ti\u02c8j tmi\u02c8\u1e8d, tu\u02c8n tch\u02c8iy. Ikytzintla kyeji\u02c8y kyjyomtzinji\u02c8y Tyol Dios, a tz\u02c8aqle, tu\u02c8ntzintla kych\u02c8iya ti\u02c8jjo t\u2011xilin kolb\u02c8il,"
                },
                "3": {
                    "verse_nr": "3",
                    "verse": "qu\u02c8n ma kyniky\u02c8b\u02c8iy qa ate qAjaw tb\u02c8anilxix."
                },
                "4": {
                    "verse_nr": "4",
                    "verse": "Jes\u00fas, a Ab\u02c8j itz\u02c8xix, tu\u02c8n tch\u02c8iy Ttanim tib\u02c8aj - Chi laq\u02c8etza tk\u02c8atz qAjaw, a Ab\u02c8j itz\u02c8xix, a s\u2011el kyi\u02c8jlinxjal, nyakuj nti\u02c8 tajb\u02c8in toj kywutz, me tb\u02c8anilx twutz qMan Dios, ex sk\u02c8o\u02c8nxix tu\u02c8n."
                },
                "5": {
                    "verse_nr": "5",
                    "verse": "Ikyqetzin kyeji\u02c8y tze\u02c8nku ab\u02c8j itz\u02c8, kyja\u02c8 kyjaw ch\u02c8iysi\u02c8n tu\u02c8n kyoka te tja qMan, a b\u02c8inchin tu\u02c8n Xewb\u02c8aj Xjan; ex tu\u02c8n kyoka te jun ch\u02c8uq pale xjanxix, tu\u02c8n kyxi kyq\u02c8o\u02c8n oyaj tuk\u02c8a tkyaqil kyanmi\u02c8n, a ntzalaj qMan Dios kyi\u02c8j, noq tu\u02c8n Jesucrist."
                },
                "6": {
                    "verse_nr": "6",
                    "verse": "Qu\u02c8n ikytzi\u02c8n ntq\u02c8ma\u02c8n Dios toj Tu\u02c8jil Tyol kyjalu\u02c8n: K\u02c8wel nq\u02c8onji\u02c8y Ab\u02c8j toj tnam Sion,a nimxix toklin te tq\u02c8uqiljo ja. Atzin Ab\u02c8j lo, sk\u02c8o\u02c8nxix wu\u02c8n ex tb\u02c8anilxix. Alkyejo knimil ti\u02c8j, nlay tz\u02c8el toj tx\u02c8ixewch."
                },
                "7": {
                    "verse_nr": "7",
                    "verse": "Atzin ja\u02c8lin, ayi\u02c8y, a ma chi nimi\u02c8n ti\u02c8j, atzin Ab\u02c8jjo tb\u02c8anilxix, me ankye qe, a mi chi nimin ti\u02c8j, kchi okil tze\u02c8nku ntq\u02c8ma\u02c8n toj Tu\u02c8jil Tyol Dios: Atzin Ab\u02c8j, a s\u2011el kyi\u02c8jlin b\u02c8inchil ja, ma tz\u02c8ok te nimxix toklin te tq\u02c8uqil t\u1e8dkyin,"
                },
                "8": {
                    "verse_nr": "8",
                    "verse": "ex ma tz\u02c8ok te jun Ab\u02c8j te toljsb\u02c8il, ex tu\u02c8n kyjaw takpajxjal ti\u02c8j. Ex kchi jawil toljxjal ti\u02c8j, tze\u02c8nku t\u2011xim Dios, qu\u02c8n mi xi kynimin Tb\u02c8anil Tqanil."
                },
                "9": {
                    "verse_nr": "9",
                    "verse": "Aye nimil etzinqe tu\u02c8n qMan Dios - Me metzin kye\u02c8 ma chi oka te jun tyajil sk\u02c8o\u02c8nxix tu\u02c8n Dios, a Nmaq Kawil toj kya\u02c8j, ex te pale tu\u02c8n tajb\u02c8in te, ex te jun ch\u02c8uq xjal xjanxix, ex te jun tnam, a teku Dios, tu\u02c8ntzintla t\u2011xi kyq\u02c8ma\u02c8nji\u02c8y a tb\u02c8anil t\u2011xilin Dios, a xtxkon kye\u02c8y tu\u02c8n kyetza tojjo tqxopinil il, tu\u02c8n kyokxa tojjo tspiky\u02c8emil te jun majx."
                },
                "10": {
                    "verse_nr": "10",
                    "verse": "Qu\u02c8n ojtxe, nti\u02c8taq kymujb\u02c8il kyib\u02c8a, me atzin ja\u02c8lin, ma chi oka te Ttanim Dios. Ex ojtxe, na\u02c8mtaq tu\u02c8n tyek\u02c8in te Dios tq\u02c8aq\u02c8b\u02c8il tk\u02c8u\u02c8j kyi\u02c8ja, me atzin ja\u02c8lin ma tzaj q\u02c8aq\u02c8in tk\u02c8u\u02c8j kyi\u02c8ja."
                },
                "11": {
                    "verse_nr": "11",
                    "verse": "Chi b\u02c8et\u2011xixa toj tumil, tu\u02c8n kyajb\u02c8i\u02c8n te Dios - Ayi\u02c8y werman, nimx nk\u02c8u\u02c8ja kyi\u02c8ja, ayi\u02c8y nyakuj b\u02c8etin xjalqi\u02c8y tzalu\u02c8n twutz tx\u02c8otx\u02c8. Nchin kub\u02c8sin nwutza kye\u02c8y, tu\u02c8n tkub\u02c8 kytzyu\u02c8n kyib\u02c8a ti\u02c8jjo kyachb\u02c8ila, a nya wen, a nchi q\u02c8ojin ti\u02c8j kyanmi\u02c8n."
                },
                "12": {
                    "verse_nr": "12",
                    "verse": "Ex chi b\u02c8et\u2011xa toj tumil kyxoljo nya nimil. Ikytzi\u02c8n, exla qa nchi yolb\u02c8in kyi\u02c8ja, a nyakuj aj ilqi\u02c8y, me k\u2011okil kyka\u02c8yin ajo kyb\u02c8inchb\u02c8i\u02c8n wen, ex kchi nimsil tb\u02c8i qMan Dios, aj tpon q\u02c8ij tu\u02c8n kynimin."
                },
                "13": {
                    "verse_nr": "13",
                    "verse": "Kyniminqekuji\u02c8y tkyaqil kawb\u02c8il tzalu\u02c8n twutz tx\u02c8otx\u02c8, qu\u02c8n tu\u02c8n nimilqi\u02c8y; tze\u02c8nku te nmaq kawil, noq tu\u02c8n toklin nimxix,"
                },
                "14": {
                    "verse_nr": "14",
                    "verse": "ex ikyxjo kye aj kawil, a sma\u02c8nqe tu\u02c8n, tu\u02c8n kykub\u02c8 kawitjo b\u02c8inchil il, ex tu\u02c8n kyyolin wen kyi\u02c8jjo aye nchi b\u02c8inchin b\u02c8a\u02c8n."
                },
                "15": {
                    "verse_nr": "15",
                    "verse": "Qu\u02c8n ate Dios taj tu\u02c8n tkub\u02c8 kyb\u02c8inchinji\u02c8y wen, tu\u02c8ntzintla mi chi kyb\u02c8inxjal kyyoljo, a nchi yolb\u02c8in kyi\u02c8ja, aye\u02c8 nti\u02c8 kynab\u02c8l, ex nti\u02c8 tumil kyyol."
                },
                "16": {
                    "verse_nr": "16",
                    "verse": "Qu\u02c8n tzaqpinqi\u02c8y tjaq\u02c8 kawb\u02c8il tu\u02c8n kyb\u02c8inchi\u02c8n tze\u02c8nku kyaja, me mi tz\u02c8ajb\u02c8i\u02c8n tzaqb\u02c8ib\u02c8l lu\u02c8n kyu\u02c8n, tu\u02c8n kyb\u02c8inchi\u02c8n il; qala\u02c8 chi anq\u02c8i\u02c8n tze\u02c8nku jun taq\u02c8nil qMan Dios."
                },
                "17": {
                    "verse_nr": "17",
                    "verse": "Kyq\u02c8onxsi\u02c8n nimb\u02c8il te tkyaqil. K\u02c8u\u02c8jlinqekji\u02c8y jni\u02c8 nimil. Tenxit tchewil Dios kyi\u02c8ja. Ex kyniminkuji\u02c8y nmaq kawil."
                },
                "18": {
                    "verse_nr": "18",
                    "verse": "B\u02c8a\u02c8n tu\u02c8n tiky\u02c8x yajb\u02c8il qu\u02c8n tze\u02c8nku te Crist - Ayi\u02c8y aq\u02c8nil, kyniminkutzinji\u02c8y tajaw aq\u02c8untl, nya noq o\u02c8kxjo kye wenqe kye\u02c8y, ex tb\u02c8anilqex toj kywutza, qala\u02c8 ikyxjo kye, a kujqe."
                },
                "19": {
                    "verse_nr": "19",
                    "verse": "Qu\u02c8n wenxix te\u02c8 twutz Dios, qa ma tziky\u02c8x yajb\u02c8il kyu\u02c8n, a nya toj tumil, noq tu\u02c8n nimilqi\u02c8y ti\u02c8j Dios."
                },
                "20": {
                    "verse_nr": "20",
                    "verse": "Me qatzin qa ma kub\u02c8 kyb\u02c8inchinji\u02c8y nya wen, exsin qa ma chi ok laqtzi\u02c8n tu\u02c8n tpajjo lo, \u00bfMa okpela chi ela wena twutz Dios tu\u02c8n tiky\u02c8x kyu\u02c8n? Me qa cheb\u02c8e nkub\u02c8 kypa\u02c8nji\u02c8y yajb\u02c8il, noq tu\u02c8n kyb\u02c8inchinji\u02c8y wen, axixpente wenjo twutz qMan Dios."
                },
                "21": {
                    "verse_nr": "21",
                    "verse": "Qu\u02c8n tu\u02c8npetzi\u02c8n, ma qo tzaj ttxko\u02c8n Dios tu\u02c8n tiky\u02c8x qu\u02c8n, tze\u02c8nku te Crist nim ma tziky\u02c8x tu\u02c8n, noq tu\u02c8n qpaj; ex tu\u02c8njo lo, ma tzaj tq\u02c8o\u02c8n jun yek\u02c8b\u02c8il qe."
                },
                "22": {
                    "verse_nr": "22",
                    "verse": "Qu\u02c8n nti\u02c8x jun til kub\u02c8 tb\u02c8inchin, ex mix jun maj kub\u02c8 tsb\u02c8u\u02c8n jun a\u02c8la."
                },
                "23": {
                    "verse_nr": "23",
                    "verse": "Ex tej s\u2011ok yiso\u02c8n, ex mi s\u2011aj ttzaq\u02c8win tuk\u02c8a yasb\u02c8il; ex tej s\u2011iky\u02c8x jni\u02c8 yajb\u02c8il tu\u02c8n, mi xqanb\u02c8in kyi\u02c8jxjal; qala\u02c8 noq xi toqxenin tib\u02c8 te Dios, a Kawil tz\u02c8aqle tib\u02c8aj tkyaqil."
                },
                "24": {
                    "verse_nr": "24",
                    "verse": "Ate Crist xi iqin te\u02c8 jni\u02c8 qil tu\u02c8njo t\u2011xmilil, tej tkyim twutz cruz, tu\u02c8ntzintla qkyimqe ti\u02c8j tkyaqiljo il, ex tu\u02c8n qanq\u02c8in toj jun chwinqil tz\u02c8aqle. Qu\u02c8n tu\u02c8n tky\u02c8ixjlb\u02c8in, ex tu\u02c8n tkyimlin twutz cruz, ma qo q\u02c8anit."
                },
                "25": {
                    "verse_nr": "25",
                    "verse": "Ayetzin kye nchi b\u02c8ettaqa ojtxe tze\u02c8nqeku rit ma chi kyij naj. Me atzin ja\u02c8lin, ma chi ul meltz\u02c8aja tuk\u02c8a Crist, a Kyik\u02c8lel kye\u02c8y, ex Ka\u02c8yil ti\u02c8j kyanmi\u02c8n."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Jun tumil kyejo mejeb\u02c8lin - Ex ikyx kyeji\u02c8y xu\u02c8jlb\u02c8aj, kyniminkuji\u02c8y kychmila, tu\u02c8ntzintla qa at jun n\u2011el ti\u02c8jlin Tyol Dios, aku kub\u02c8 ti\u02c8j tnab\u02c8l, nya tuk\u02c8a jun yol, qala\u02c8 noq tu\u02c8njo wen nb\u02c8ant tu\u02c8n,"
                },
                "2": {
                    "verse_nr": "2",
                    "verse": "aj tok tka\u02c8yin chmilb\u02c8aj, qa nb\u02c8et t\u2011xu\u02c8jil tuk\u02c8a junch\u02c8in tumil ex tuk\u02c8a nim tnimb\u02c8il te."
                },
                "3": {
                    "verse_nr": "3",
                    "verse": "Ex ajo kyb\u02c8inchb\u02c8in kyib\u02c8a, nya o\u02c8kxjo tu\u02c8n tq\u02c8ancha\u02c8lix, tze\u02c8nku tu\u02c8n tb\u02c8aj kyxyeb\u02c8in kywi\u02c8y, noq tu\u02c8n kyyek\u02c8in kyib\u02c8a, ex tu\u02c8n tokx kyq\u02c8o\u02c8n kyu\u02c8y te q\u02c8anpwaq, ex kyxb\u02c8ali\u02c8n wiyilxix, noq tu\u02c8n kyel wena kywutzxjal."
                },
                "4": {
                    "verse_nr": "4",
                    "verse": "Qala\u02c8 atzin kyb\u02c8inchb\u02c8in kyib\u02c8a, tu\u02c8n tyek\u02c8in t\u2011xilin kyanmi\u02c8n, ajo tb\u02c8anilx tu\u02c8n mi naje, tze\u02c8nku jun kyanmi\u02c8n b\u02c8unin ex wenxix, a tb\u02c8anilxix twutz qMan Dios."
                },
                "5": {
                    "verse_nr": "5",
                    "verse": "Qu\u02c8n ikytzi\u02c8n kyojjo q\u02c8ij ojtxe, ikytzin \u1e8di b\u02c8inchine kyib\u02c8jo xu\u02c8jlb\u02c8aj, aye\u02c8 xjanqexix twutz Dios, ex ma qe kyk\u02c8u\u02c8j twutz. Ex ma kub\u02c8 kynimin kychmil,"
                },
                "6": {
                    "verse_nr": "6",
                    "verse": "ikytzi\u02c8n tze\u02c8nku te Sara, kub\u02c8 tnimin Abraham, ex xi tq\u02c8o\u02c8n toklin te tnejil. Atzin ja\u02c8lin, ayetzin kye\u02c8, ma chi oka te tal Sara, qa ma kub\u02c8 kyb\u02c8inchinji\u02c8y wen, ex qa mi xi kyq\u02c8on kyib\u02c8a toj xob\u02c8ajil twutz tx\u02c8otx\u02c8."
                },
                "7": {
                    "verse_nr": "7",
                    "verse": "Ex ikyxjo kye\u02c8 chmilb\u02c8aj, tenxit kynab\u02c8la kyuk\u02c8a kyxu\u02c8jila, ex kyq\u02c8onktzi\u02c8n kyoklin, qu\u02c8n nti\u02c8xix kyipin tze\u02c8nku kye ichin, ex at kyoklin junx kyuk\u02c8iy twutz qMan, ti\u02c8jjo ak\u02c8aj chwinqil, noq tu\u02c8n t\u2011xtalb\u02c8il Dios. Kyb\u02c8inchinkuji\u02c8y lo, tu\u02c8n nti\u02c8 jun ti\u02c8 aku tz\u02c8ok miyo\u02c8nte kyna\u02c8j Diosa."
                },
                "8": {
                    "verse_nr": "8",
                    "verse": "Ayejo n\u2011iky\u02c8x kyu\u02c8n, noq tu\u02c8n tpajjo wen - Atzin ja\u02c8lin, noq tu\u02c8n tjapin b\u02c8aj nyola, kxel nq\u02c8ma\u02c8n tu\u02c8n kymujb\u02c8in te kyib\u02c8a kyxolxa tuk\u02c8a tzaljb\u02c8il, ex tuk\u02c8a tq\u02c8aq\u02c8b\u02c8il kyk\u02c8u\u02c8ja. Tenxit kyk\u02c8u\u02c8ja kyxolxa nyakuj kyitz\u02c8in kyib\u02c8a. Kymojim kyib\u02c8a kyxolxa tuk\u02c8a kymutxb\u02c8il kyib\u02c8a."
                },
                "9": {
                    "verse_nr": "9",
                    "verse": "Qa ma tz\u02c8ok b\u02c8inchin jun nya wen mo jun yasb\u02c8il kyi\u02c8ja, mi tzaj kymeltz\u02c8i\u02c8n tuk\u02c8a juntl nya wen mo juntl yasb\u02c8il te t\u2011xel. Qala\u02c8, b\u02c8a\u02c8n tu\u02c8n t\u2011xi kyqani\u02c8n tky\u02c8iwb\u02c8il Dios kyib\u02c8ajjo nchi b\u02c8inchin mib\u02c8in kyi\u02c8ja, qu\u02c8n ikyxjo kye\u02c8, ma chi txoklajtza tu\u02c8n kyk\u02c8monteji\u02c8y tky\u02c8iwb\u02c8il qMan Dios."
                },
                "10": {
                    "verse_nr": "10",
                    "verse": "Qu\u02c8n ikytzi\u02c8n ntq\u02c8ma\u02c8n toj Tu\u02c8jil Tyol Dios: Ankye te\u02c8 taj tu\u02c8n ttzalaj toj tchwinqil, ex tu\u02c8n tten tkyaqil q\u02c8ij toj ttxutxjil, il ti\u02c8j tu\u02c8n tjk\u02c8unte taq\u02c8, tu\u02c8n mi yoline nya b\u02c8a\u02c8n, ex tu\u02c8n mi sb\u02c8u\u02c8ne kyi\u02c8jxjal tu\u02c8n ttzi."
                },
                "11": {
                    "verse_nr": "11",
                    "verse": "B\u02c8a\u02c8n tu\u02c8n tel tpa\u02c8n tib\u02c8 ti\u02c8jjo nya b\u02c8a\u02c8n,tu\u02c8n tkub\u02c8 b\u02c8inchitjo wen, ex tu\u02c8n tok tilil tu\u02c8n, tu\u02c8n tknetjo nuk\u02c8b\u02c8il toj tchwinqil, ex tu\u02c8n tok lipe ti\u02c8j."
                },
                "12": {
                    "verse_nr": "12",
                    "verse": "Qu\u02c8n axte qAjaw nka\u02c8yin kye, a tz\u02c8aqleqe, ex nkub\u02c8 tb\u02c8i\u02c8n kyna\u02c8j Dios. Me ayetzin kye nchi b\u02c8inchin nya b\u02c8a\u02c8n, nq\u02c8ojle qAjaw kyi\u02c8j."
                },
                "13": {
                    "verse_nr": "13",
                    "verse": "\u00bfMa atpela jun aku tz\u02c8ok b\u02c8inchin te jun nya b\u02c8a\u02c8n kyi\u02c8ja, qa kukx tok tililjo kyu\u02c8n, tu\u02c8n tkub\u02c8 kyb\u02c8inchinji\u02c8y wen?"
                },
                "14": {
                    "verse_nr": "14",
                    "verse": "Exla qa ma tziky\u02c8x yajb\u02c8il kyu\u02c8n, noq tu\u02c8njo kychwinqila tz\u02c8aqle, me ky\u02c8iwlinqexixa tu\u02c8n qMan Dios. Tu\u02c8npetzi\u02c8n, mi chi xob\u02c8a te jun a\u02c8la, ex mi ja naj kynab\u02c8la."
                },
                "15": {
                    "verse_nr": "15",
                    "verse": "Qala\u02c8 kynimsinksa tb\u02c8i Crist toj kyanmi\u02c8n, a kyAjawa, tu\u02c8ntzintla b\u02c8antnin kyte\u02c8n, tu\u02c8n t\u2011xi kytzaq\u02c8wi\u02c8n tkyaqiljo nchi kanin qanilte ti\u02c8jjo q\u02c8uqb\u02c8il kyk\u02c8u\u02c8ja at."
                },
                "16": {
                    "verse_nr": "16",
                    "verse": "Me kytzaq\u02c8winxa tuk\u02c8a jun yol b\u02c8unin ex tuk\u02c8a jun kymutxb\u02c8il kyib\u02c8a. Chi b\u02c8et\u2011xa toj tumil, tze\u02c8nkuxjo ntq\u02c8ma\u02c8n Xewb\u02c8aj Xjan toj kyanmi\u02c8n, tu\u02c8ntzintla ttzaj kytx\u02c8ixewjo nchi yolb\u02c8in kyi\u02c8ja, noq tu\u02c8n tpajjo nimilqi\u02c8y ti\u02c8j Crist."
                },
                "17": {
                    "verse_nr": "17",
                    "verse": "Qu\u02c8n tb\u02c8anilx te\u02c8, tu\u02c8n tiky\u02c8x qu\u02c8n, noq tu\u02c8n qb\u02c8inchb\u02c8in wen, qa iky taj Diosjo, ex nya tu\u02c8n qb\u02c8inchb\u02c8in nya b\u02c8a\u02c8n."
                },
                "18": {
                    "verse_nr": "18",
                    "verse": "Qu\u02c8n aku te Crist tz\u02c8aqlexix, ex iky\u02c8x kyimin tu\u02c8n, noq jun maj tu\u02c8n tpajjo qil, awo nya b\u02c8a\u02c8nqo, ex tu\u02c8n qpon ti\u02c8n tk\u02c8atz Dios. Twutzxix te\u02c8 qa ma kyim t\u2011xmilil, me atzin ja\u02c8lin, itz\u02c8 noq tu\u02c8n Xewb\u02c8aj Xjan."
                },
                "19": {
                    "verse_nr": "19",
                    "verse": "Ex tu\u02c8njo Xewb\u02c8aj Xjan, b\u02c8e\u02c8x xi\u02c8 yolil Tb\u02c8anil Tqanil kyejo kyimnin jpu\u02c8nqekx tojjo kynajb\u02c8il kyimnin,"
                },
                "20": {
                    "verse_nr": "20",
                    "verse": "aye\u02c8 mi kub\u02c8 kynimin Tyol Dios ojtxe kyojjo q\u02c8ij, tej tzmataq nb\u02c8inchin No\u00e9 ti\u02c8j arka, exla qa cheb\u02c8etaq n\u2011ayo\u02c8n Dios kyi\u02c8j tu\u02c8n tajtz ti\u02c8j kyanmin. Me mix i nimine; qala\u02c8 o\u02c8kxjo wajxaq kyb\u02c8aj i klet toj a\u02c8."
                },
                "21": {
                    "verse_nr": "21",
                    "verse": "Me atzin a\u02c8 jun t\u2011xilin yek\u02c8b\u02c8il te qe ja\u02c8lin tu\u02c8njo jawsb\u02c8il a\u02c8. Qu\u02c8n ma qo klet tu\u02c8njo tx\u02c8ajb\u02c8il qanmin tu\u02c8n Dios, ex nya noq tu\u02c8n tel ch\u02c8in tz\u02c8il ti\u02c8j qxmilil tu\u02c8n jun jawsb\u02c8il a\u02c8 toj a\u02c8. Qu\u02c8n atzinjo jawsb\u02c8il a\u02c8 lo, jun techil qa o txjetjo qanmin twutz Dios noq tu\u02c8n tjawlintz anq\u02c8in Jesucrist kyxol kyimnin,"
                },
                "22": {
                    "verse_nr": "22",
                    "verse": "a o japin toj kya\u02c8j kawil tuk\u02c8a qMan Dios tib\u02c8aj tkyaqil angel, jni\u02c8 kawil, ex tkyaqil at kyipin, tu\u02c8ntzintla tkub\u02c8 kynimin."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Qo b\u02c8et tze\u02c8nkuxjo taj Dios - Qu\u02c8n ikytzi\u02c8n tze\u02c8nku te Crist, ma tziky\u02c8x tu\u02c8n toj t\u2011xmilil, exsin ikyx kyeji\u02c8y b\u02c8a\u02c8n tu\u02c8n t\u2011xi kyq\u02c8o\u02c8n kyib\u02c8a tu\u02c8n tiky\u02c8x yajb\u02c8il kyu\u02c8n, noq tu\u02c8n tpaj kynimb\u02c8ila. Qu\u02c8n alkye\u02c8 ma tziky\u02c8x tu\u02c8n toj t\u2011xmilil, tok tilil tu\u02c8n, tu\u02c8n tkyij ttzaqpi\u02c8n il,"
                },
                "2": {
                    "verse_nr": "2",
                    "verse": "tu\u02c8ntzintla mi b\u02c8ete tojjo ch\u02c8intl tchwinqil tzalu\u02c8n twutz tx\u02c8otx\u02c8, a tze\u02c8nkuxjo tajb\u02c8il kyachb\u02c8ilxjal; qala\u02c8 tze\u02c8nkuxitla\u02c8 tajb\u02c8il Dios tuk\u02c8a."
                },
                "3": {
                    "verse_nr": "3",
                    "verse": "Akuxjo ja\u02c8lin, a nkub\u02c8 kyb\u02c8inchintaqa ojtxe, a tze\u02c8nkuxjo kytzeqb\u02c8ilxjal nya nimilqe. Qu\u02c8n ikytaqtzin nchi b\u02c8eteji\u02c8y tojjo jni\u02c8 nya wen, ex nimkutaq n\u2011el kyanmi\u02c8n ti\u02c8j, ex tx\u02c8ujtinelqi\u02c8y, ex manyor ky\u02c8a\u02c8jilqi\u02c8y, ex noqx nchex lipe ti\u02c8j tkyaqiljo il, ex nchi k\u02c8uli\u02c8n kywutzjo kywutzb\u02c8iyil junxil kydiosxjal."
                },
                "4": {
                    "verse_nr": "4",
                    "verse": "Me atzin ja\u02c8lin, nya wen n\u2011ele toj kywutzxjal, tu\u02c8n mi nchi b\u02c8ettla toj kyachb\u02c8il junx kyuk\u02c8a. Tu\u02c8npetzi\u02c8n, nchi yolb\u02c8in nya wen kyi\u02c8ja."
                },
                "5": {
                    "verse_nr": "5",
                    "verse": "Me nya yajku kchi okil toj pa\u02c8b\u02c8in twutzjo Dios, a Kawil kyib\u02c8ajjo tkyaqil kyimnin, ex aye itz\u02c8qextaq."
                },
                "6": {
                    "verse_nr": "6",
                    "verse": "Qu\u02c8n ayetzi\u02c8n, a o chi kyim, ma yolajtz Tb\u02c8anil Tqanil kye, tu\u02c8ntzintla tanq\u02c8in kyanmin tu\u02c8n Dios, exla qa ma kub\u02c8 kyximinxjal qa nti\u02c8 kyoklin tu\u02c8n kyanq\u02c8in tzalu\u02c8n twutz tx\u02c8otx\u02c8; ex b\u02c8e\u02c8x i kub\u02c8 kyb\u02c8yo\u02c8n."
                },
                "7": {
                    "verse_nr": "7",
                    "verse": "Qu\u02c8n ch\u02c8ix tu\u02c8n tjapin b\u02c8aj tq\u02c8ijil tzalu\u02c8n twutz tx\u02c8otx\u02c8; tu\u02c8npetzi\u02c8n, tenxix kynab\u02c8la, ex kytzyumtzin kyib\u02c8a, tu\u02c8n kyokxa toj na\u02c8j Dios."
                },
                "8": {
                    "verse_nr": "8",
                    "verse": "Me tib\u02c8aj tkyaqiljo lo, axix il ti\u02c8jjo kyk\u02c8u\u02c8jb\u02c8il kyib\u02c8a, qu\u02c8n atzin kyk\u02c8u\u02c8jb\u02c8il kyib\u02c8a, knajsitil nim il tu\u02c8n."
                },
                "9": {
                    "verse_nr": "9",
                    "verse": "Kyk\u02c8momtzin kyib\u02c8a toj kyjay jun tuk\u02c8a juntl, ex mi jawje kyk\u02c8u\u02c8ja kyxolxa."
                },
                "10": {
                    "verse_nr": "10",
                    "verse": "Teyile junjun b\u02c8a\u02c8n tu\u02c8n tajb\u02c8in kye txqantl, a tze\u02c8nxjo toklin, a ma tzaj tq\u02c8o\u02c8n Xewb\u02c8aj Xjan, tu\u02c8ntzintla t\u2011xi tsipi\u02c8n t\u2011xtalb\u02c8il Dios teyile junjun atx taj te. Kyb\u02c8inchinkuy tkyaqiljo lo tze\u02c8nku jun tb\u02c8anil nejinel tib\u02c8aj aq\u02c8untl, a nximin wen ti\u02c8j tkyaqiljo atx taj te."
                },
                "11": {
                    "verse_nr": "11",
                    "verse": "Ikytzi\u02c8n, qa at jun at toklin tu\u02c8n tyolin, noqit yolin tze\u02c8nkuxjo Tyol Dios. Ex qa at jun at toklin tu\u02c8n tajb\u02c8in kye txqantl, noqit tz\u02c8ajb\u02c8in tuk\u02c8a tkyaqil tipin, tze\u02c8nkuxjo ma tzaj tq\u02c8o\u02c8n Dios, tu\u02c8ntzintla tkyaqiljo nb\u02c8ant, b\u02c8ant\u2011xitla te nimsb\u02c8il tb\u02c8i Dios, noq tu\u02c8n Jesucrist, a nimxit tb\u02c8i toj tkyaqil tipin ja\u02c8lin ex te jun majx. Ikyxitjo."
                },
                "12": {
                    "verse_nr": "12",
                    "verse": "Qa ma tziky\u02c8x qu\u02c8n tu\u02c8n tpaj qnimb\u02c8il - Ayi\u02c8y werman, at nk\u02c8u\u02c8ja kyi\u02c8ja. Mi chi jaw ka\u02c8ylaja tu\u02c8n tkyaqiljo n\u2011iky\u02c8x kyi\u02c8ja, nyakuj jun ti\u02c8, a nti\u02c8taq tb\u02c8ajil."
                },
                "13": {
                    "verse_nr": "13",
                    "verse": "Qala\u02c8, chi tzalajxa tu\u02c8n n\u2011iky\u02c8x kyu\u02c8n tze\u02c8nku s\u2011iky\u02c8x tu\u02c8n Crist, tu\u02c8ntzintla kynojxa tuk\u02c8a tzaljb\u02c8il, aj tuljo tqoptz\u02c8ajiyil tulil."
                },
                "14": {
                    "verse_nr": "14",
                    "verse": "Ex qa ma chi ok yiso\u02c8n noq tu\u02c8n tpaj Crist, at tky\u02c8iwb\u02c8il kyib\u02c8aja, noq tu\u02c8n Xewb\u02c8aj Xjan kyuk\u02c8iy, a T\u2011xew Dios nqoptz\u02c8aj wen."
                },
                "15": {
                    "verse_nr": "15",
                    "verse": "Ex qa at jun kye\u02c8 n\u2011iky\u02c8x tu\u02c8n, me noqit nya tu\u02c8n tb\u02c8iyb\u02c8in, mo tu\u02c8n telq\u02c8b\u02c8in, mo tu\u02c8n jun il, ex nya tu\u02c8n tlimo\u02c8n tib\u02c8 ti\u02c8jjo a nti\u02c8 toklin ti\u02c8j, qu\u02c8n kykyaqiljo lo n\u2011iky\u02c8x kyu\u02c8n noq tu\u02c8nxjo kyb\u02c8inchb\u02c8in."
                },
                "16": {
                    "verse_nr": "16",
                    "verse": "Me qa at jun n\u2011iky\u02c8x tu\u02c8n, noq tu\u02c8n tpajjo tb\u02c8i Crist, mina jaw tx\u02c8ixwe tu\u02c8n; qala\u02c8 b\u02c8a\u02c8n tu\u02c8n tnimsin tb\u02c8i Dios, qu\u02c8n tu\u02c8n at toklin tu\u02c8n tok tb\u02c8i te nimil ti\u02c8j."
                },
                "17": {
                    "verse_nr": "17",
                    "verse": "Qu\u02c8n ch\u02c8ix tjapin tq\u02c8ijil tu\u02c8n qok qkyaqilx toj pa\u02c8b\u02c8in twutz Dios, ex kxel xkye kyxol nimil. Ex qa il ti\u02c8j tu\u02c8n tkawin Dios kyib\u02c8aj nimil, \u00bfYajtzila kye, a mi xi kynimin Tb\u02c8anil Tqanil, a tzaj tq\u02c8ma\u02c8n Dios? \u00bfJa\u02c8tzila kchi kanile? Ikytzi\u02c8n ntq\u02c8ma\u02c8n toj Tu\u02c8jil Tyol Dios:"
                },
                "18": {
                    "verse_nr": "18",
                    "verse": "Qa kuj \u1e8di klete kye\u02c8 tz\u02c8aqleqe, \u00bfYajtzila kye nya wenqe ex b\u02c8inchil ilqe?"
                },
                "19": {
                    "verse_nr": "19",
                    "verse": "Tu\u02c8npetzi\u02c8n, aye n\u2011iky\u02c8x kyu\u02c8n, tze\u02c8nkuxjo tajb\u02c8il qMan Dios, b\u02c8a\u02c8n tu\u02c8n tok tilil kyu\u02c8n, tu\u02c8n tkub\u02c8 kyb\u02c8inchin wen, ex tu\u02c8n t\u2011xi kyoqxenin kyanmin toj tq\u02c8ob\u02c8 Dios, a Ch\u02c8iysilkye, qu\u02c8n kukx njapin b\u02c8aj Tyoljo."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Nxi tq\u02c8o\u02c8n Pegr tumil kye nimil - Atzin ja\u02c8lin, kxel nq\u02c8o\u02c8n tumil kye\u02c8y, ayi\u02c8y nejinel kyxol Ttanim Dios, qu\u02c8n ikyx weji\u02c8y, at wokli\u02c8n tze\u02c8nkuxjo kye\u02c8. Ex o chi nliji\u02c8y jni\u02c8 iky\u02c8x tu\u02c8n Crist, ex knmujb\u02c8e wib\u02c8a kyuk\u02c8iy toj kya\u02c8j, aj tpon tq\u02c8ijil tqoptz\u02c8ajiyil Crist."
                },
                "2": {
                    "verse_nr": "2",
                    "verse": "Ayi\u02c8y nejinel, kyka\u02c8yinktzinji\u02c8y nimil ti\u02c8j Dios, a oqxeninqe kye\u02c8y, tze\u02c8nku jun wen kyik\u02c8lel kyi\u02c8j trit. Kyb\u02c8inchima tuk\u02c8a tkyaqil kyanmi\u02c8n, tze\u02c8nkuxjo taj Dios, nya noq tu\u02c8n at kyaq\u02c8i\u02c8n kyi\u02c8j, ex nya noq tu\u02c8n kykanb\u02c8in pwaq, qala\u02c8 tuk\u02c8a tkyaqil kyajb\u02c8ila."
                },
                "3": {
                    "verse_nr": "3",
                    "verse": "Ex mi tz\u02c8ok kyq\u02c8o\u02c8n kyib\u02c8a te kyajawjo oqxeninqe kye\u02c8y; qala\u02c8 tok tilil kyu\u02c8n, tu\u02c8n kyoka te jun yek\u02c8b\u02c8il kywutz."
                },
                "4": {
                    "verse_nr": "4",
                    "verse": "Qu\u02c8n tu\u02c8ntzin aj tul Crist, ajo Tnejilxix Kyik\u02c8lel, ktzajil kytzyu\u02c8n jun oyaj tb\u02c8anilx, a mi b\u02c8aj, qala\u02c8 kqoptz\u02c8ajiyil te jun majx."
                },
                "5": {
                    "verse_nr": "5",
                    "verse": "Ex ikyx kyeji\u02c8y, ayi\u02c8y ku\u02c8xinqe, kyniminqekuji\u02c8y at kyoklin kyib\u02c8aja. Ex kykyaqilxa, tu\u02c8n tkub\u02c8 kymutxsin kyib\u02c8a jun tuk\u02c8a juntl, qu\u02c8n ntq\u02c8ma\u02c8n toj Tu\u02c8jil Tyol Dios: At tq\u02c8oj Dios kyi\u02c8jjo aye njaw kynimsin kyib\u02c8, me kxel tq\u02c8o\u02c8n t\u2011xtalb\u02c8il kyib\u02c8ajjo mutxin kyten."
                },
                "6": {
                    "verse_nr": "6",
                    "verse": "Tu\u02c8npetzi\u02c8n, kymutxsinku kyib\u02c8a twutz Dios, a nimxix tipin, tu\u02c8ntzintla kyjaw nimsi\u02c8n tu\u02c8n, aj tpon tq\u02c8ijil."
                },
                "7": {
                    "verse_nr": "7",
                    "verse": "Kyoqxeninxji\u02c8y tkyaqiljo nb\u02c8aj kyk\u02c8u\u02c8ja ti\u02c8j toj tq\u02c8ob\u02c8 Dios, qu\u02c8n nq\u02c8aq\u02c8in tk\u02c8u\u02c8j Dios kyi\u02c8ja."
                },
                "8": {
                    "verse_nr": "8",
                    "verse": "Tenxit kynab\u02c8la, ex kyka\u02c8yinktzin kyib\u02c8a, qu\u02c8n a tajaw il ajq\u02c8oj kyi\u02c8ja, ex nb\u02c8eteje kyi\u02c8jiliy jyol tumil tu\u02c8n kyb\u02c8aja tu\u02c8n, ikyx tze\u02c8nku jun b\u02c8alun ntzanin wen."
                },
                "9": {
                    "verse_nr": "9",
                    "verse": "Chi we\u02c8kuxixa twutz toj kynimb\u02c8ila, qu\u02c8n b\u02c8i\u02c8n kyu\u02c8n, qa kykyaqil nimil toj tkyaqil twutz tx\u02c8otx\u02c8, ikyx n\u2011iky\u02c8xjo kyu\u02c8n, tze\u02c8nkuxjo kye\u02c8."
                },
                "10": {
                    "verse_nr": "10",
                    "verse": "Tiky\u02c8linxi ch\u02c8in yajb\u02c8il kyu\u02c8n toj jte\u02c8b\u02c8in q\u02c8ij, axte Dios, a tzaj q\u02c8o\u02c8nte t\u2011xtalb\u02c8il kye\u02c8y, k\u2011okil q\u02c8o\u02c8n kye\u02c8y tz\u02c8aqle, jikyinxix ex kujxix, tu\u02c8n mi yekje, a ma tzaj txkon kye\u02c8y, tu\u02c8n kyoka te tk\u02c8wal, ex tu\u02c8n kyxi\u02c8 toj tqoptz\u02c8ajiyil kya\u02c8j te jun majx noq tu\u02c8n Crist."
                },
                "11": {
                    "verse_nr": "11",
                    "verse": "Noqit tkyaqil tipin tuk\u02c8a, ja\u02c8lin ex te jun majx."
                },
                "12": {
                    "verse_nr": "12",
                    "verse": "Jun yol tu\u02c8n tjapin b\u02c8ajjo u\u02c8j lo - Ma kub\u02c8 ntz\u02c8ib\u02c8inji\u02c8y kab\u02c8e tal nyola lo, noq tu\u02c8n Silvano, jun tb\u02c8anil erman toj nwutza. Noq ch\u02c8in nyola, tu\u02c8n t\u2011xi nnimsi\u02c8n kyk\u02c8u\u02c8ja, ex tu\u02c8n nkujsinte nyola, qa twutzxixjo a t\u2011xtalb\u02c8il Dios. Tu\u02c8npetzi\u02c8n, chi we\u02c8kuxixa toj."
                },
                "13": {
                    "verse_nr": "13",
                    "verse": "Ajo Ttanim Dios toj Babilonia, a sk\u02c8o\u02c8n tu\u02c8n Dios ikyxjo tze\u02c8nku kye, ex Marks, a nyakuj nk\u02c8wala, nxi kysma\u02c8n q\u02c8olb\u02c8il kye\u02c8y."
                },
                "14": {
                    "verse_nr": "14",
                    "verse": "Kyq\u02c8olb\u02c8ink kyib\u02c8a kyxolxa tuk\u02c8a tkyaqil kyanmi\u02c8n. Noqit a tnuk\u02c8b\u02c8il Dios kyib\u02c8aja kykyaqila, ayi\u02c8y nimilqiy ti\u02c8j Crist."
                }
            }
        }
    }
}