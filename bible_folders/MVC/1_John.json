{
    "version": "MVC",
    "book_name": "1 John",
    "book_nr": "62",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tnejil Tu\u02c8j Juan - Ate Jes\u00fasjo a Yol te chwinqil te jun majx - Nxi ntz\u02c8ib\u02c8inji\u02c8y lu\u02c8n kyi\u02c8jjo a noq attaql, te\u02c8 na\u02c8mxtaq tkub\u02c8 xkye tkyaqil, a Yol te Chwinqil, a o tz\u02c8ok qb\u02c8i\u02c8n, ex a o tz\u02c8ok qka\u02c8yi\u02c8n kyu\u02c8n qwutza, ex a o tz\u02c8ok qmiko\u02c8n kyu\u02c8n qq\u02c8ob\u02c8a."
                },
                "2": {
                    "verse_nr": "2",
                    "verse": "Atzin Yoljo te Chwinqil lo, a o tzaj tyek\u02c8in tib\u02c8 tzalu\u02c8n twutz tx\u02c8otx\u02c8, ex awokuy o qo lonte, ex xi qq\u02c8o\u02c8n jun tqanil kywutz tkyaqil xjal. Ex ikyxjo, nqo q\u02c8o\u02c8n tqanil kye\u02c8y ti\u02c8jjo chwinqil lo te jun majx. A chwinqil lo, ax Jes\u00fas, a attaq tk\u02c8atz Manb\u02c8aj, ex o tzaj tyek\u02c8in tib\u02c8 qe\u02c8y."
                },
                "3": {
                    "verse_nr": "3",
                    "verse": "Ex nxi qchiky\u02c8b\u02c8inji\u02c8y lu\u02c8n kye\u02c8y, a o qli\u02c8y, ex o qb\u02c8i\u02c8y, noq tu\u02c8n kymujb\u02c8in te kyib\u02c8a junx quk\u02c8iy, ikyxjo tze\u02c8nku nqmujb\u02c8in qe qib\u02c8 tuk\u02c8a qMan ex tuk\u02c8a Tk\u02c8wal, a Jesucrist."
                },
                "4": {
                    "verse_nr": "4",
                    "verse": "Tu\u02c8ntzi\u02c8n, nxi qtz\u02c8ib\u02c8i\u02c8n tkyaqiljo lo kye\u02c8y, tu\u02c8ntzin tnoj kyanmi\u02c8n tuk\u02c8a tzaljb\u02c8il."
                },
                "5": {
                    "verse_nr": "5",
                    "verse": "Atzin tqaniljo tzaj xnaq\u02c8tzin qe\u02c8y tu\u02c8n Jes\u00fas, ex axsin nxi qxnaq\u02c8tzinji\u02c8y kye\u02c8y. Atzin tqaniljo lo: Ate Dios spiky\u02c8in, ex nti\u02c8x ch\u02c8in qxopin tuk\u02c8a."
                },
                "6": {
                    "verse_nr": "6",
                    "verse": "Qa ma txi qq\u02c8ma\u02c8n at qmujb\u02c8il qib\u02c8 tuk\u02c8a Dios, exsin nqo b\u02c8etl toj qxopin, tu\u02c8n qb\u02c8inchin il, nqo niky\u02c8in yol tu\u02c8n ikyjo; nti\u02c8x njapin yol qu\u02c8n, a twutzxix."
                },
                "7": {
                    "verse_nr": "7",
                    "verse": "Me qatzin nqo b\u02c8et toj spiky\u02c8in, tu\u02c8n qb\u02c8inchin wen, tze\u02c8nkuxjo te Dios, a spiky\u02c8in, attzin qmujb\u02c8il qib\u02c8tz qxolx qkyaqilx, qu\u02c8n o\u02c8kx tchky\u02c8el Jes\u00fas n\u2011el ttxjo\u02c8n tkyaqiljo il."
                },
                "8": {
                    "verse_nr": "8",
                    "verse": "Qa ma txi qq\u02c8ma\u02c8n ja\u02c8lin qa nti\u02c8 il toj qchwinqil, nkub\u02c8 qsb\u02c8u\u02c8n qib\u02c8 qu\u02c8nx qib\u02c8, qu\u02c8n atzin Yol twutzxix nti\u02c8 toj qanmin."
                },
                "9": {
                    "verse_nr": "9",
                    "verse": "Me qa ma jatz qpa\u02c8n qil, kqeb\u02c8il qk\u02c8u\u02c8j ti\u02c8j qMan Dios, a tz\u02c8aqlexix, tu\u02c8n njapinxix Tyol, ex tu\u02c8n tnajsin te qil, ex tu\u02c8n ttxjo\u02c8nte tkyaqil nya b\u02c8a\u02c8n toj qchwinqil."
                },
                "10": {
                    "verse_nr": "10",
                    "verse": "Qa ma txi qq\u02c8ma\u02c8n qa b\u02c8ajxi qo b\u02c8inchin il, n\u2011ok qq\u02c8o\u02c8n Dios nyakuj jun niky\u02c8il yol, ex nti\u02c8 Tyol toj qanmin."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ate Jes\u00fas, Yolil qi\u02c8j twutz Dios - Ayeqi\u02c8y werman, nimxix nk\u02c8u\u02c8ja kyi\u02c8ja, a nyakuj tal nk\u02c8walqi\u02c8y; nxi ntz\u02c8ib\u02c8i\u02c8n tkyaqiljo lu\u02c8n kye\u02c8y, tu\u02c8n mi chi b\u02c8inchini\u02c8y il. Me qa at jun nb\u02c8inchin il kyxola, at najsb\u02c8il, qu\u02c8n at jun Yolil qi\u02c8j twutz qMan Dios, a Jesucrist, a tz\u02c8aqlexix."
                },
                "2": {
                    "verse_nr": "2",
                    "verse": "Xi tq\u02c8o\u02c8n Jes\u00fas tib\u02c8 te chojb\u02c8il qil, tej tkyim twutz cruz, nya noq o\u02c8kx tu\u02c8n tnajsitku qil, qala\u02c8 tu\u02c8n tnajsit kyil tkyaqil xjal twutz tx\u02c8otx\u02c8."
                },
                "3": {
                    "verse_nr": "3",
                    "verse": "Qa ma kub\u02c8 qnimin tnuk\u02c8b\u02c8il qMan Dios, aku txi qq\u02c8ma\u02c8n qa o tz\u02c8el qniky\u02c8 te."
                },
                "4": {
                    "verse_nr": "4",
                    "verse": "Me qa at jun xjal ntq\u02c8ma\u02c8n qa ojtzqi\u02c8n Dios tu\u02c8n, me mi nkub\u02c8 tnimin tnuk\u02c8b\u02c8il Dios, niky\u02c8il yol te\u02c8, ex nti\u02c8 yol twutzxix toj tanmin."
                },
                "5": {
                    "verse_nr": "5",
                    "verse": "Me atzin xjal, a nkub\u02c8 tnimin Tyol Dios, mapen tz\u02c8ok tk\u02c8u\u02c8jlintz qMan Dios tuk\u02c8a tumil, ex antza k\u2011elile qniky\u02c8 te, qa at qmujb\u02c8il qib\u02c8 tuk\u02c8a."
                },
                "6": {
                    "verse_nr": "6",
                    "verse": "Ex qa at jun xjal ntq\u02c8ma\u02c8n qa mujle tuk\u02c8a Dios, b\u02c8a\u02c8n tu\u02c8n tb\u02c8et toj tchwinqil, tze\u02c8nku xb\u02c8ete Jesucrist."
                },
                "7": {
                    "verse_nr": "7",
                    "verse": "A ak\u02c8aj kawb\u02c8il - Ayi\u02c8y werman, atzin kawb\u02c8il, a nxi ntz\u02c8ib\u02c8i\u02c8n kye\u02c8y, nya jun ak\u02c8aj kawb\u02c8il, qala\u02c8 axjo kawb\u02c8il, a at kyuk\u02c8iy, ex b\u02c8i\u02c8n kyu\u02c8n atxix ojtxe."
                },
                "8": {
                    "verse_nr": "8",
                    "verse": "Me atzin nxi ntz\u02c8ib\u02c8inji\u02c8y kye\u02c8y ja\u02c8lin ma tz\u02c8ok tze\u02c8nku jun ak\u02c8aj kawb\u02c8il, tu\u02c8n tkub\u02c8 kynimi\u02c8n tze\u02c8nkuxjo kub\u02c8 tnimin Jes\u00fas. Qu\u02c8n atzin qxopin kyja\u02c8 tiky\u02c8, ex ma tzaj spiky\u02c8e\u02c8xixjo, a spiky\u02c8in twutzxix, a t\u2011xim qMan Dios."
                },
                "9": {
                    "verse_nr": "9",
                    "verse": "Me qa at jun nimil, a ntq\u02c8ma\u02c8n qa at spiky\u02c8in toj tchwinqil, exsin n\u2011iky\u02c8in yol ti\u02c8j juntl, nya twutzx tyol, qu\u02c8n toj qxopin ta\u02c8ye."
                },
                "10": {
                    "verse_nr": "10",
                    "verse": "Me atzi\u02c8n xjal, a nk\u02c8u\u02c8jlin kyi\u02c8j txqantl, apente atjo toj spiky\u02c8in, ex nlay kub\u02c8 tz\u02c8aq toj il noq tu\u02c8n tpaj jun ti\u02c8."
                },
                "11": {
                    "verse_nr": "11",
                    "verse": "Me atzi\u02c8n xjal, a n\u2011iky\u02c8in ti\u02c8j juntl, axsa toj qxopin ta\u02c8ye, ex nti\u02c8 tumil toj twutz tze\u02c8n t\u2011xi\u02c8, qu\u02c8n ma tz\u02c8ok jpet tnab\u02c8l, nyakuj ikyjo tze\u02c8nku jun a\u02c8la nb\u02c8et toj qxopin."
                },
                "12": {
                    "verse_nr": "12",
                    "verse": "Ayi\u02c8y werman, nxi ntz\u02c8ib\u02c8i\u02c8n kye\u02c8y nyakuj tal nk\u02c8walqi\u02c8y, qu\u02c8n tu\u02c8n o kub\u02c8 najsin kyila noq ti\u02c8j tb\u02c8i qMan Dios."
                },
                "13": {
                    "verse_nr": "13",
                    "verse": "Ex nxi ntz\u02c8ib\u02c8i\u02c8n kye\u02c8y nyakuj tij xjalqi\u02c8y, qu\u02c8n tu\u02c8n o tz\u02c8el kyniky\u02c8a ti\u02c8j qAjaw, a atxtaq te tnejil. Ex nxi ntz\u02c8ib\u02c8i\u02c8n kye\u02c8y nyakuj ku\u02c8xinqi\u02c8y, qu\u02c8n tu\u02c8n ma kub\u02c8 ti\u02c8j tajaw il kyu\u02c8n."
                },
                "14": {
                    "verse_nr": "14",
                    "verse": "Werman, noq tu\u02c8n kyb\u02c8inti\u02c8y wen, kxel nq\u02c8ma\u02c8n juntl majla: O txi ntz\u02c8ib\u02c8i\u02c8n kye\u02c8y nyakutlaj tal nk\u02c8walqi\u02c8y, qu\u02c8n tu\u02c8n o tz\u02c8el kyniky\u02c8a te qMan Dios. Ex o txi ntz\u02c8ib\u02c8i\u02c8n kye\u02c8y nyakuj tij xjalqi\u02c8y, qu\u02c8n tu\u02c8n o tz\u02c8el kyniky\u02c8a te qAjaw, a atxtaq te tnejil. Ex o txi ntz\u02c8ib\u02c8i\u02c8n kye\u02c8y nyakuj ku\u02c8xinqi\u02c8y, qu\u02c8n tu\u02c8n o chi kujixa, ex o ten Tyol Dios toj kyanmi\u02c8n, ex tu\u02c8n ma kub\u02c8 ti\u02c8j tajaw il kyu\u02c8n."
                },
                "15": {
                    "verse_nr": "15",
                    "verse": "Werman, kxel nq\u02c8ma\u02c8nji\u02c8y lu\u02c8n kye\u02c8y: Mi tz\u02c8ok kyk\u02c8u\u02c8jlinji\u02c8y tkyaqiljo nya b\u02c8a\u02c8n twutz tx\u02c8otx\u02c8, ex tkyaqiljo nya b\u02c8a\u02c8n ntzaj tq\u02c8o\u02c8n. Qa at jun xjal nk\u02c8u\u02c8jlin ti\u02c8j tkyaqiljo lu\u02c8n, nlay b\u02c8ant tk\u02c8u\u02c8jlin ti\u02c8j qMan Dios."
                },
                "16": {
                    "verse_nr": "16",
                    "verse": "Tkyaqiljo nya b\u02c8a\u02c8n twutz tx\u02c8otx\u02c8 ikyqetzi\u02c8n tze\u02c8nku tkyaqil achb\u02c8il, a ntqanin qxmilil; tkab\u02c8, tkyaqil ti\u02c8, a qajxix tu\u02c8n tten qe; ex toxin, tkyaqiljo qnimsb\u02c8il qib\u02c8 kyi\u02c8j tkyaqil at qe."
                },
                "17": {
                    "verse_nr": "17",
                    "verse": "Tkyaqiljo lu\u02c8n nya tzajnin ti\u02c8j qMan Dios, qu\u02c8n tkyaqiljo lu\u02c8n kja kyiky\u02c8, ex tkyaqil tx\u02c8otx\u02c8 kb\u02c8ajil te jun majx. Me atzin xjal, a nb\u02c8inchin tze\u02c8nku\u02c8 taj Dios, ok ktenb\u02c8il te jun majx."
                },
                "18": {
                    "verse_nr": "18",
                    "verse": "A jyol q\u02c8oj ti\u02c8j Dios - Ayi\u02c8y werman, a nyakuj nk\u02c8walqi\u02c8y; ch\u02c8ix tjapin b\u02c8aj tq\u02c8ijil twutz tx\u02c8otx\u02c8. Tu\u02c8n ikyjo, o tz\u02c8ok kyb\u02c8i\u02c8n ti\u02c8j jun jyol q\u02c8oj tzul kanin, kjawil tnimsin tib\u02c8 twutz Klolqe Jes\u00fas. Me atzin ja\u02c8lin, ma chi b\u02c8aj yek\u02c8in ila\u02c8 jyol q\u02c8oj ti\u02c8j Klolqe. Ex tu\u02c8n ikyjo, b\u02c8i\u02c8n qu\u02c8n qa ch\u02c8ix tjapin b\u02c8aj tq\u02c8ijil twutz tx\u02c8otx\u02c8."
                },
                "19": {
                    "verse_nr": "19",
                    "verse": "\u00bfMe ja\u02c8tzin \u1e8di tzaje jyol q\u02c8oj lo qa nya axsa \u1e8di exa qxol? Me nyala te nimilqextaq. Qu\u02c8n noqit quk\u02c8aqextaq, mitla \u1e8di extz qxol. Me ma b\u02c8ajjo ikyjo tu\u02c8ntzin tyek\u02c8it\u2011xix wen, qa aye nyakuj nimil, mi tz\u02c8ok te twutzxix Ttanim Dios."
                },
                "20": {
                    "verse_nr": "20",
                    "verse": "Me metzin kye\u02c8, a ayi\u02c8y nimil twutzxix, ma tzaj q\u02c8o\u02c8n Xewb\u02c8aj Xjan toj kyanmi\u02c8n tu\u02c8n Klolqe Jes\u00fas, ex kykyaqil kye\u02c8 ma tz\u02c8el kyniky\u02c8a ti\u02c8j tkyaqiljo lu\u02c8n."
                },
                "21": {
                    "verse_nr": "21",
                    "verse": "Me nxi ntz\u02c8ib\u02c8inji\u02c8y lu\u02c8n kye\u02c8y, nya noq mi n\u2011el kyniky\u02c8a te twutzxix, qu\u02c8n n\u2011el kye\u02c8 kyniky\u02c8 te. Ex b\u02c8i\u02c8n kyu\u02c8n qa nti\u02c8 jun nya twutzx aku tzul kanin ti\u02c8jjo a twutzxix."
                },
                "22": {
                    "verse_nr": "22",
                    "verse": "\u00bfAnkye noq nja b\u02c8ant tu\u02c8n? Atzin xjal, a ntq\u02c8ma\u02c8n qa nya te Jes\u00fas, a Crist, a sk\u02c8o\u02c8nxix tu\u02c8n qMan Dios. Atzi\u02c8n xjal lu\u02c8n, ajq\u02c8oj ti\u02c8j Klolqe Jes\u00fas, ex n\u2011el ti\u02c8jlin Dios tuk\u02c8ax Tk\u02c8wal."
                },
                "23": {
                    "verse_nr": "23",
                    "verse": "Ex alkye n\u2011el ti\u02c8jlin Tk\u02c8wal Dios, nti\u02c8 qMan Dios tuk\u02c8a. Me ankye\u02c8, a n\u2011el tniky\u02c8 te qa ate Jes\u00fas Klolqe, at qMan Dios tuk\u02c8a."
                },
                "24": {
                    "verse_nr": "24",
                    "verse": "Tu\u02c8npetzi\u02c8n, kyk\u02c8u\u02c8nkutzi\u02c8n toj kyanmi\u02c8n a Tb\u02c8anil Tqanil, a o kyb\u02c8i\u02c8y atxix ojtxe. Qu\u02c8n tu\u02c8n ikyjo, kchi tenb\u02c8ilxixa kujxix toj kynimb\u02c8ila ti\u02c8j qMan Dios ex ti\u02c8j Tk\u02c8wal."
                },
                "25": {
                    "verse_nr": "25",
                    "verse": "Qu\u02c8n ex o tzaj tq\u02c8o\u02c8n Dios jun qchwinqil te jun majx, tze\u02c8nkuxjo tq\u02c8ma\u02c8n."
                },
                "26": {
                    "verse_nr": "26",
                    "verse": "Nxi ntz\u02c8ib\u02c8i\u02c8n tkyaqiljo lo kye\u02c8y kyi\u02c8jjo a kyaj tu\u02c8n kysb\u02c8un kyi\u02c8ja."
                },
                "27": {
                    "verse_nr": "27",
                    "verse": "Me at Xewb\u02c8aj Xjan toj kyanmi\u02c8n, a tzajnin ti\u02c8j Klolqe Jes\u00fas. Tu\u02c8npetzi\u02c8n, nya il ti\u02c8j tu\u02c8n kytzaj xnaq\u02c8tzi\u02c8n tu\u02c8n junl a\u02c8la ti\u02c8jjo lu\u02c8n, qu\u02c8n axte Xewb\u02c8aj Xjan ktzajil xnaq\u02c8tzin kye\u02c8y ti\u02c8j tkyaqil. Qu\u02c8n a xnaq\u02c8tzb\u02c8il anetzi\u02c8n twutzxix, ex nya niky\u02c8j yol. Ex atzin xnaq\u02c8tzb\u02c8il lu\u02c8n, tu\u02c8n kytenxixa kuj toj kynimb\u02c8ila."
                },
                "28": {
                    "verse_nr": "28",
                    "verse": "Atzin ja\u02c8lin werman, nyakuj nk\u02c8walqi\u02c8y; chi tenkuxixa kuj toj kynimb\u02c8ila ti\u02c8j Klolqe Jes\u00fas, tu\u02c8ntzin tqe qk\u02c8u\u02c8j ti\u02c8j, aj tul juntl majl, ex tu\u02c8n mi qo tzaj tx\u02c8ixwe twutz."
                },
                "29": {
                    "verse_nr": "29",
                    "verse": "B\u02c8i\u02c8n kyu\u02c8n, qa a Klolqe Jes\u00fas tz\u02c8aqlexix toj tkyaqil. Tu\u02c8n ikyjo, il ti\u02c8j tu\u02c8n tel kyniky\u02c8a te, qa kykyaqiljo nchi b\u02c8et tz\u02c8aqlexix toj kychwinqil, o chi ok te Tk\u02c8wal Dios."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ma qo ok k\u02c8walb\u02c8aj te Dios - Werman, kyka\u02c8yinktzi\u02c8n, nimx te\u02c8 qMan Dios tq\u02c8aq\u02c8b\u02c8il tk\u02c8u\u02c8j qi\u02c8j; ma tzaj tq\u02c8o\u02c8n qoklin te k\u02c8walb\u02c8aj. Me aye xjal nya nimilqe mi n\u2011el kyniky\u02c8 qe, qu\u02c8n tu\u02c8n na\u02c8m tel kyniky\u02c8 te qMan Dios."
                },
                "2": {
                    "verse_nr": "2",
                    "verse": "Me awotzinqe ma qo ok te tk\u02c8wal qMan Dios. Me na\u02c8mxixpe qlonte tze\u02c8n qo okila, aj tul Jes\u00fas juntl majl. Qu\u02c8n ex b\u02c8i\u02c8n qu\u02c8n, qa aj tul, qo okil ikyxjo tze\u02c8nku a, qu\u02c8n k\u2011okil qka\u02c8yin ikyx tze\u02c8nkuxix t\u2011xilin."
                },
                "3": {
                    "verse_nr": "3",
                    "verse": "Ex alkye taj tu\u02c8n tok ikyjo, il ti\u02c8j tu\u02c8n tsaqsin te tib\u02c8 toj tchwinqil, ikyx tze\u02c8nku te Jes\u00fas saqxix te\u02c8 toj tkyaqil."
                },
                "4": {
                    "verse_nr": "4",
                    "verse": "Me ayetzi\u02c8n b\u02c8inchil il, n\u2011el kyi\u02c8jlin tnuk\u02c8b\u02c8il Dios, qu\u02c8n tu\u02c8n atzin il nb\u02c8ant kyu\u02c8n, atzin n\u2011el i\u02c8jlinte tnuk\u02c8b\u02c8il Diosjo."
                },
                "5": {
                    "verse_nr": "5",
                    "verse": "Ex b\u02c8i\u02c8n kyu\u02c8n, qa ul Jes\u00fas tzalu\u02c8n twutz tx\u02c8otx\u02c8 te najsil qil, qu\u02c8n o\u02c8kx te Jes\u00fas nti\u02c8 il xb\u02c8ant tu\u02c8n."
                },
                "6": {
                    "verse_nr": "6",
                    "verse": "Tu\u02c8n ikyjo, tkyaqil xjal, a o tmujb\u02c8e tib\u02c8 tuk\u02c8a, mi nb\u02c8etl toj il. Me ayetzin xjal nchi b\u02c8et toj il, na\u02c8m tel kyniky\u02c8 te, ex nya ojtzqi\u02c8n kyu\u02c8n."
                },
                "7": {
                    "verse_nr": "7",
                    "verse": "Ayi\u02c8y werman, mix a\u02c8l jun kub\u02c8 sb\u02c8un kye\u02c8y. Qu\u02c8n ankye te\u02c8 wenx nb\u02c8ant tu\u02c8n, ex wenx te\u02c8, ikyx tze\u02c8nku te Jes\u00fas wenxix te\u02c8."
                },
                "8": {
                    "verse_nr": "8",
                    "verse": "Me atzi\u02c8n a b\u02c8inchil il, te tajaw ilx te\u02c8, qu\u02c8n ate tajaw il b\u02c8inchin il te tnejil. Tu\u02c8ntzin ikyjo, ul Tk\u02c8wal Dios tzalu\u02c8n twutz tx\u02c8otx\u02c8 tu\u02c8n t\u2011xititjo tkyaqil taq\u02c8in tajaw il."
                },
                "9": {
                    "verse_nr": "9",
                    "verse": "Mix a\u02c8l jun xjal aku tz\u02c8ok te tk\u02c8wal qMan Dios qa kukx nb\u02c8etjo toj il, qu\u02c8n tu\u02c8n o tz\u02c8ok te tk\u02c8wal Dios, ex qu\u02c8n o tzaj tq\u02c8o\u02c8n Dios jun ak\u02c8aj tchwinqil. Tu\u02c8npetzi\u02c8n, nya tu\u02c8n tb\u02c8inchin il, qu\u02c8n o tz\u02c8ok k\u02c8walb\u02c8aj te Dios."
                },
                "10": {
                    "verse_nr": "10",
                    "verse": "Qu\u02c8n b\u02c8i\u02c8n qu\u02c8n alkye qe\u02c8 tk\u02c8wal Dios, ex alkye qe\u02c8 tk\u02c8wal tajaw il: Qu\u02c8n aye, a nya b\u02c8a\u02c8n kyb\u02c8inchb\u02c8in, ex mi n\u2011ok kyk\u02c8u\u02c8jli\u02c8n txqantl nimil, nya teqe te Diosjo."
                },
                "11": {
                    "verse_nr": "11",
                    "verse": "Qk\u02c8u\u02c8jlim qib\u02c8 qxolx - Atzin yoljo lo, a kyb\u02c8iy atxix ojtxe: Tu\u02c8n tok qk\u02c8u\u02c8jlin qib\u02c8 qxolilex."
                },
                "12": {
                    "verse_nr": "12",
                    "verse": "Ex mi qo ok tze\u02c8nku te Ca\u00edn, a xi tq\u02c8o\u02c8n tib\u02c8 te tajaw il. Ex tu\u02c8n ikyjo, kub\u02c8 tb\u02c8yo\u02c8n titz\u02c8in. \u00bfMe tinqu\u02c8nil kub\u02c8 tb\u02c8yo\u02c8n? Qu\u02c8n tu\u02c8n nya wentaq tb\u02c8inchb\u02c8in Ca\u00edn, qu\u02c8n tu\u02c8n tloch\u02c8j tanmin ti\u02c8j titz\u02c8in, qu\u02c8n atzin tb\u02c8inchb\u02c8in titz\u02c8in wentaq ta\u02c8."
                },
                "13": {
                    "verse_nr": "13",
                    "verse": "Ayi\u02c8y werman, mi chi jaw ka\u02c8ylaja qa ma chi el iky\u02c8in kyu\u02c8nxjal, aye\u02c8 nya nimil."
                },
                "14": {
                    "verse_nr": "14",
                    "verse": "Awotzinqe, a o qo etz toj kyimin, ex ma qo kanin toj jun ak\u02c8aj chwinqil, ma tz\u02c8el qniky\u02c8 te, tu\u02c8n tk\u02c8u\u02c8jb\u02c8il qk\u02c8u\u02c8j kyi\u02c8j txqantl nimil. Ankye nti\u02c8 tk\u02c8u\u02c8jb\u02c8il tk\u02c8u\u02c8j kyi\u02c8j txqantl, na\u02c8m tkanin tojjo ak\u02c8aj chwinqil, ex axsi ta\u02c8ye toj kyimin."
                },
                "15": {
                    "verse_nr": "15",
                    "verse": "Qu\u02c8n tkyaqilxjo a n\u2011el tiky\u02c8in txqantl nimil, ikyx tz\u02c8ele\u02c8 tze\u02c8nku jun b\u02c8yol xjal. Ex b\u02c8i\u02c8n kye\u02c8 kyu\u02c8n, qa nti\u02c8 jun b\u02c8yol xjal aku ten chwinqil te jun majx."
                },
                "16": {
                    "verse_nr": "16",
                    "verse": "Me qalatzin qe, ma tz\u02c8el qniky\u02c8 te a tq\u02c8aq\u02c8b\u02c8il tk\u02c8u\u02c8j Klolqe Jes\u00fas: Qu\u02c8n xi tq\u02c8o\u02c8n tchwinqil noq tu\u02c8n qpaj; exsintla ikyxjo qetz, tu\u02c8n t\u2011xi qq\u02c8o\u02c8n qchwinqil tu\u02c8n kypaj txqantl."
                },
                "17": {
                    "verse_nr": "17",
                    "verse": "Me qa at jun, a at ch\u02c8in at te, exsin qa noq s\u2011ok kyim ti\u02c8jjo juntl, a nti\u02c8x ch\u02c8in at te, ex mi saj chyo\u02c8nx tanmin tu\u02c8n t\u2011xi tmojin, \u00bfMa atpela tq\u02c8aq\u02c8b\u02c8il tk\u02c8u\u02c8j Dios toj tanmin? \u00a1Nti\u02c8!"
                },
                "18": {
                    "verse_nr": "18",
                    "verse": "Tu\u02c8n ikyjo, ayi\u02c8y werman, atzin tq\u02c8aq\u02c8b\u02c8il qk\u02c8u\u02c8j nya noq tu\u02c8n tkub\u02c8 qyolin, qala\u02c8 tu\u02c8n tkub\u02c8 qyek\u02c8in tuk\u02c8a qb\u02c8inchb\u02c8in qa twutzxix."
                },
                "19": {
                    "verse_nr": "19",
                    "verse": "A tq\u02c8aq\u02c8b\u02c8il tk\u02c8u\u02c8j Dios toj qanmin - Ikytzin tumiljo, qa matxixix qo ok te tb\u02c8anil nimil, ex ikytzin kqeb\u02c8il qk\u02c8u\u02c8jjo twutz Dios."
                },
                "20": {
                    "verse_nr": "20",
                    "verse": "Mi kub\u02c8 qb\u02c8isin toj qanmin qa nti\u02c8 qoklin twutz Dios. Qala\u02c8 il ti\u02c8j tu\u02c8n tel qniky\u02c8 te, qa a qoklin tzajnin ti\u02c8j qMan, a ojtzqi\u02c8n tkyaqil tu\u02c8n."
                },
                "21": {
                    "verse_nr": "21",
                    "verse": "Ayi\u02c8y werman, nimxix nk\u02c8u\u02c8ja kyi\u02c8ja. Qa nti\u02c8 nkub\u02c8 qximin ikyjo toj qanmin, at q\u02c8uqb\u02c8il qk\u02c8u\u02c8jtz ti\u02c8j Dios."
                },
                "22": {
                    "verse_nr": "22",
                    "verse": "Ex noq tu\u02c8n qb\u02c8inchb\u02c8in, ex tu\u02c8n nkub\u02c8 qnimin tnuk\u02c8b\u02c8il, at q\u02c8uqb\u02c8il qk\u02c8u\u02c8j, tu\u02c8n ttzaj tq\u02c8o\u02c8n Dios, ikyx tze\u02c8nku nxi qqanin te."
                },
                "23": {
                    "verse_nr": "23",
                    "verse": "\u00bfEx altzin kye tnuk\u02c8b\u02c8il Dios? Atzin ma txi qnimin Tk\u02c8wal, a Jesucrist, ex tu\u02c8n tok qk\u02c8u\u02c8jlin qib\u02c8 qxolile, ikyjo tze\u02c8nku o tq\u02c8ma."
                },
                "24": {
                    "verse_nr": "24",
                    "verse": "Ayetzi\u02c8n nchi kub\u02c8 nimin te\u02c8 nuk\u02c8b\u02c8il lo, najleqe tuk\u02c8a qMan Dios ex Dios najle kyuk\u02c8a. Ex ma tz\u02c8el qniky\u02c8 te qa najle Dios quk\u02c8a, noq tu\u02c8n Xewb\u02c8aj Xjan, a o tzaj tq\u02c8o\u02c8n toj qanmin."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Kab\u02c8e wiq Xewb\u02c8aj: Te qMan Dios ex te tajaw il - Ayi\u02c8y werman, nimxix nk\u02c8u\u02c8ja kyi\u02c8ja. Mi chex kyniminji\u02c8y xjal qa: Nchin b\u02c8eta yolil Tyol Dios, qa chi\u02c8. Qala\u02c8 nejxix, k\u2011okil kyb\u02c8i\u02c8n qa toj tumil nyoline, ex qa tuk\u02c8a Xewb\u02c8aj Xjan nxnaq\u02c8tzine, mo qa t\u2011xnaq\u02c8tzb\u02c8il tajaw il q\u02c8i\u02c8n tu\u02c8n. Nxi nq\u02c8manji\u02c8y ikyjo, qu\u02c8n nimx te xjal sb\u02c8ul nb\u02c8eteje yolil ti\u02c8j qMan Dios, a nya tuk\u02c8a Xewb\u02c8aj Xjan."
                },
                "2": {
                    "verse_nr": "2",
                    "verse": "Nya tze\u02c8n k\u2011elile kyniky\u02c8a te, jun xjal qa at Xewb\u02c8aj Xjan tuk\u02c8a, mo qa minaj: Qa ma tkujsin qa a Jesucrist ul tzalu\u02c8n twutz tx\u02c8otx\u02c8 tze\u02c8nku ichin; atzin xjaljo at Xewb\u02c8aj Xjan tuk\u02c8a."
                },
                "3": {
                    "verse_nr": "3",
                    "verse": "Me tkyaqil xjal, a mi nxi tnimin ikyjo, nti\u02c8 Xewb\u02c8aj Xjan tuk\u02c8a, qala\u02c8 a xewb\u02c8aj tzajnin te tajaw il, a ajq\u02c8oj ti\u02c8j Klolqe Jes\u00fas. Me b\u02c8i\u02c8n kyu\u02c8n qa a xewb\u02c8aj anetzi\u02c8n, tu\u02c8n tul kaninxtaq. Ex lu at ja\u02c8lin twutz tx\u02c8otx\u02c8."
                },
                "4": {
                    "verse_nr": "4",
                    "verse": "Ayi\u02c8y werman, te qMan Diosqi\u02c8y. Tu\u02c8n kynimb\u02c8ila, xkub\u02c8e kyi\u02c8jjo sb\u02c8ul xjal kyu\u02c8n, qu\u02c8n nimxixtl tokli\u02c8n a at kyuk\u02c8iy, a tze\u02c8nku toklin tajaw il, a at kyuk\u02c8a sb\u02c8ul xjal twutz tx\u02c8otx\u02c8."
                },
                "5": {
                    "verse_nr": "5",
                    "verse": "Ayetzin xjal, aye\u02c8 nya nimin Dios kyu\u02c8n, o\u02c8kxtza nchi yoline ti\u02c8jjo te twutz tx\u02c8otx\u02c8, ikyxjo tze\u02c8nku te tajaw il. Ex jni\u02c8qe xjal nya nimilqe nb\u02c8aj xi kynimi\u02c8n jni\u02c8 nkyq\u02c8ma\u02c8n."
                },
                "6": {
                    "verse_nr": "6",
                    "verse": "Me metzin qe te qMan Dios qoqe, ex ayetzi\u02c8n a o tz\u02c8el kyniky\u02c8 te Dios nqo kub\u02c8 kyb\u02c8in. Me ayetzin kye nya te Diosqe, mi nqo kub\u02c8 kyb\u02c8in kye\u02c8. Tu\u02c8ntzin ikyjo, k\u2011elile qniky\u02c8 te ankye\u02c8 a at Xewb\u02c8aj Xjan tuk\u02c8a, ex ankye\u02c8 a at xewb\u02c8aj te tajaw il tuk\u02c8a."
                },
                "7": {
                    "verse_nr": "7",
                    "verse": "O\u02c8kx te Dios nimxix tq\u02c8aq\u02c8b\u02c8il tk\u02c8u\u02c8j - Werman, nimxix nk\u02c8u\u02c8ja kyi\u02c8ja. Ex il ti\u02c8j tu\u02c8n qk\u02c8u\u02c8jlinte qib\u02c8 qxolile, tze\u02c8nku te Dios, nim tq\u02c8aq\u02c8b\u02c8il tk\u02c8u\u02c8j qi\u02c8j. Tkyaqil te\u02c8 a ntzaj q\u02c8aq\u02c8in tk\u02c8u\u02c8j ti\u02c8j juntl, atzin te o tz\u02c8okjo te tk\u02c8wal Dios, ex ma tz\u02c8el tniky\u02c8 te Dios."
                },
                "8": {
                    "verse_nr": "8",
                    "verse": "Me ankye\u02c8 te\u02c8 nti\u02c8 tk\u02c8u\u02c8j ti\u02c8j juntl, na\u02c8m tel te tniky\u02c8 te Dios, qu\u02c8n te Dios nimxix te\u02c8 tq\u02c8aq\u02c8b\u02c8il tk\u02c8u\u02c8j."
                },
                "9": {
                    "verse_nr": "9",
                    "verse": "Ex atzin te Dios tq\u02c8aq\u02c8b\u02c8il tk\u02c8u\u02c8j ma tzaj tyek\u02c8in qe, noq tu\u02c8n Tk\u02c8wal, a junch\u02c8in, exsin tzaj tchq\u02c8o\u02c8n twutz tx\u02c8otx\u02c8. Ex noq tu\u02c8n, at qchwinqil te jun majx."
                },
                "10": {
                    "verse_nr": "10",
                    "verse": "Ikytzi\u02c8n tq\u02c8aq\u02c8b\u02c8il tk\u02c8u\u02c8j Dios qi\u02c8j: Qu\u02c8n nyaqo xqo ok k\u02c8u\u02c8jlinte nej, qala\u02c8 ikytzin a saj q\u02c8aq\u02c8in tk\u02c8u\u02c8j qi\u02c8j te tnejil, ex saj tchq\u02c8o\u02c8n Tk\u02c8wal tu\u02c8n tkyim te chojb\u02c8il te\u02c8 jni\u02c8 qil."
                },
                "11": {
                    "verse_nr": "11",
                    "verse": "Ayi\u02c8y werman, nimxix nk\u02c8u\u02c8ja kyi\u02c8ja. Noq tu\u02c8n ma tzaj tyek\u02c8in Dios tq\u02c8aq\u02c8b\u02c8il tk\u02c8u\u02c8j quk\u02c8a, ikyxsin qetz, ex il ti\u02c8j tu\u02c8n tten tk\u02c8u\u02c8jb\u02c8il qk\u02c8u\u02c8j qxolile."
                },
                "12": {
                    "verse_nr": "12",
                    "verse": "Qu\u02c8n mix a\u02c8l junte ma lonte qMan Dios kyuk\u02c8axix twutz. Me qa at qk\u02c8u\u02c8jb\u02c8il qib\u02c8 qxolile, antza q\u02c8ancha\u02c8le qa najle Dios quk\u02c8a, ex qa a tq\u02c8aq\u02c8b\u02c8il tk\u02c8u\u02c8j tz\u02c8aqleqoxix tu\u02c8n toj qanmin."
                },
                "13": {
                    "verse_nr": "13",
                    "verse": "Ex ikytzi\u02c8n, k\u2011elile qniky\u02c8jo te qa najleqo tuk\u02c8a qMan Dios, ex qa najle qMan Dios quk\u02c8a, noq tu\u02c8n Xewb\u02c8aj Xjan, a o tzaj tq\u02c8o\u02c8n toj qanmin."
                },
                "14": {
                    "verse_nr": "14",
                    "verse": "Me awoqoxixa o lonte, ex nxi qkujsi\u02c8n qa aku qMan Dios saj chq\u02c8on te\u02c8 Tk\u02c8wal te Kolil kyi\u02c8j tkyaqil xjal, a kchi xel niminte,"
                },
                "15": {
                    "verse_nr": "15",
                    "verse": "ex ankye te kxel niminte qa a Jes\u00fasjo, a Tk\u02c8wal Dios, ex nb\u02c8et tze\u02c8nku taj Dios, ex najle Dios tuk\u02c8a."
                },
                "16": {
                    "verse_nr": "16",
                    "verse": "Ikytzi\u02c8n, ma tz\u02c8ele qniky\u02c8jo te, ex ma txi qnimin, qa nimxix tq\u02c8aq\u02c8b\u02c8il tk\u02c8u\u02c8j Dios quk\u02c8a, qu\u02c8n ate Dios nimxix tq\u02c8aq\u02c8b\u02c8il tk\u02c8u\u02c8j. Ex ankye qe nchi b\u02c8et toj tq\u02c8aq\u02c8b\u02c8il tk\u02c8u\u02c8j Dios, ex nchi b\u02c8et tze\u02c8nku taj Dios; ayepenkye at Diosjo kyuk\u02c8a."
                },
                "17": {
                    "verse_nr": "17",
                    "verse": "Tu\u02c8n ikyjo, tz\u02c8aqleqoxix tu\u02c8n tq\u02c8aq\u02c8b\u02c8il qk\u02c8u\u02c8j qxolile, tu\u02c8ntzintla, aj tpon kanin q\u02c8ij tu\u02c8n qok toj pa\u02c8b\u02c8in twutz Dios, atitla jun q\u02c8uqb\u02c8il qk\u02c8u\u02c8j ti\u02c8j, ex nya tu\u02c8n qja xob\u02c8."
                },
                "18": {
                    "verse_nr": "18",
                    "verse": "Qa nqo k\u02c8u\u02c8jlin kyi\u02c8j txqantl, nti\u02c8 xob\u02c8ajil, tu\u02c8n qok twutz qMan toj pa\u02c8b\u02c8in, qu\u02c8n qa ma tzqetjo qk\u02c8u\u02c8jb\u02c8il qib\u02c8, nti\u02c8pen te xob\u02c8ajiltz. Qu\u02c8n atzin xob\u02c8ajil ntq\u02c8ma\u02c8n qa nya wen qo elile toj pa\u02c8b\u02c8in. Tu\u02c8npetzi\u02c8n, qa at jun a tzunx nxob\u02c8, apente na\u02c8m ttzqet tk\u02c8u\u02c8jb\u02c8iljo."
                },
                "19": {
                    "verse_nr": "19",
                    "verse": "Tze\u02c8nku qe atqe tk\u02c8u\u02c8jb\u02c8il qib\u02c8 qxolile, qu\u02c8n ate Dios saj q\u02c8aq\u02c8in tk\u02c8u\u02c8j qi\u02c8j te tnejil."
                },
                "20": {
                    "verse_nr": "20",
                    "verse": "Tu\u02c8n ikyjo, qa at jun a q\u02c8mante: K\u02c8u\u02c8jlinxix we\u02c8 Tata Dios wu\u02c8n, qa chi\u02c8; exsin n\u2011el tiky\u02c8in txqantl, jun sb\u02c8ul xjal te\u02c8. Qu\u02c8n qa mi nyek\u02c8in tq\u02c8aq\u02c8b\u02c8il tk\u02c8u\u02c8j kyi\u02c8j txqantl, \u00bfTze\u02c8ntzin ttentz tu\u02c8n tok tk\u02c8u\u02c8jlin Dios, a nya q\u02c8ancha\u02c8l?"
                },
                "21": {
                    "verse_nr": "21",
                    "verse": "Qu\u02c8n ma kyij tq\u02c8ma\u02c8n te Dios kyjalu\u02c8n: Ankye\u02c8 n\u2011ok tk\u02c8u\u02c8jlin qMan Dios, ex il ti\u02c8j tu\u02c8n kyok tk\u02c8u\u02c8jlin txqantl t\u2011xjalil."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "A qnimb\u02c8il nimxix tipin tu\u02c8n tkub\u02c8 ti\u02c8j tkyaqil te twutz tx\u02c8otx\u02c8 - Kykyaqiljo aye\u02c8 kchi xel niminte qa a Jes\u00fas Kolil, a Crist, a sk\u02c8o\u02c8nxix tu\u02c8n qMan Dios, apente tk\u02c8wal Diosjo. Ex alkye k\u2011okil k\u02c8u\u02c8jlin te jun manb\u02c8aj, il ti\u02c8j tu\u02c8n kyok tk\u02c8u\u02c8jlin tk\u02c8waljo manb\u02c8aj anetzi\u02c8n."
                },
                "2": {
                    "verse_nr": "2",
                    "verse": "Qa k\u02c8u\u02c8jlin qMan Dios qu\u02c8n, ex qa nkub\u02c8 qnimi\u02c8n a ntq\u02c8ma\u02c8n, n\u2011el qniky\u02c8 te qa ajin qe\u02c8 tk\u02c8wal k\u02c8u\u02c8jlinqe qu\u02c8n."
                },
                "3": {
                    "verse_nr": "3",
                    "verse": "Atzin tu\u02c8n kykub\u02c8 nimitjo tnuk\u02c8b\u02c8il; ex ayetzi\u02c8n tnuk\u02c8b\u02c8il, nya jun iqtzqe."
                },
                "4": {
                    "verse_nr": "4",
                    "verse": "Qu\u02c8n tkyaqiljo a o tz\u02c8ok te tk\u02c8wal Dios, k\u02c8wel ti\u02c8jjo tkyaqil nya b\u02c8a\u02c8n tu\u02c8n, tze\u02c8nku qe, noq tu\u02c8n qnimb\u02c8il ti\u02c8j, o kub\u02c8 ti\u02c8jjo tkyaqil nya b\u02c8a\u02c8n qu\u02c8n."
                },
                "5": {
                    "verse_nr": "5",
                    "verse": "Ankye te\u02c8 kxel tnimin qa a Jes\u00fas Tk\u02c8wal Dios, apente k\u02c8wel ti\u02c8j tkyaqil nya b\u02c8a\u02c8n tu\u02c8n."
                },
                "6": {
                    "verse_nr": "6",
                    "verse": "Jes\u00fas ax Diosjo - Twutzx te\u02c8 qa a Klolqe Jesucrist ax Diosjo, a ul kanin tzalu\u02c8n twutz tx\u02c8otx\u02c8, ex kub\u02c8 tyek\u02c8in ikyxjo, tej ku\u02c8x toj a\u02c8 te jawsb\u02c8il a\u02c8; ex tej tkyim twutz cruz. Ex ax te Xewb\u02c8aj Xjan attaq antza, ex atzin xq\u02c8onte tqaniljo, qu\u02c8n a te Xewb\u02c8aj Xjan twutzxix."
                },
                "7": {
                    "verse_nr": "7",
                    "verse": "Qu\u02c8n at oxe nq\u02c8onte tqanil qa ax Diosjo Jes\u00fas:"
                },
                "8": {
                    "verse_nr": "8",
                    "verse": "A Xewb\u02c8aj Xjan, ex a jawsb\u02c8il a\u02c8, exsin a tkyimlin twutz cruz, ex ayetzin oxe lu\u02c8n mujle kyten junx, qa twutzxix."
                },
                "9": {
                    "verse_nr": "9",
                    "verse": "Tzunpe nxi qnimi\u02c8n tqanil tu\u02c8n xjal ti\u02c8j jun ti\u02c8, a ma tli; \u00bfYajtzila\u02c8 te\u02c8 Dios? Ex atzin t\u2011xilin tqaniljo tzaj tq\u02c8o\u02c8n Dios ti\u02c8j Jes\u00fas, a Tk\u02c8wal."
                },
                "10": {
                    "verse_nr": "10",
                    "verse": "Tkyaqiljo a kxel niminte qa a Jes\u00fas Tk\u02c8wal Dios, kxel ti\u02c8n tqanil toj tanmin. Ex tkyaqiljo mi txi niminte, iky tz\u02c8elpine Diosjo toj twutz tze\u02c8nku jun niky\u02c8il yol, qu\u02c8n ma tz\u02c8el ti\u02c8jlin tqanil, a tzaj tq\u02c8o\u02c8n Dios ti\u02c8j Tk\u02c8wal."
                },
                "11": {
                    "verse_nr": "11",
                    "verse": "Ex atzin tqaniljo lo: Qa ate Dios o tzaj q\u02c8o\u02c8nte qchwinqil te jun majx, ex atzi\u02c8n chwinqil lu\u02c8n a tzaj tq\u02c8o\u02c8n noq tu\u02c8n Tk\u02c8wal."
                },
                "12": {
                    "verse_nr": "12",
                    "verse": "Tkyaqiljo k\u02c8wel niminte Tk\u02c8wal Dios, at te chwinqil te jun majx, ex tkyaqiljo a mi nkub\u02c8 niminte, nti\u02c8 te\u02c8 chwinqil te jun majx."
                },
                "13": {
                    "verse_nr": "13",
                    "verse": "Tiqu\u02c8nil kub\u02c8 ttz\u02c8ib\u02c8in Juan u\u02c8j lu\u02c8n - Atzin ja\u02c8lin, ma kyij ntz\u02c8ib\u02c8inji\u02c8y u\u02c8j lu\u02c8n te kye\u02c8y, a ayi\u02c8y o chi nimi\u02c8n ti\u02c8j Jes\u00fas, a Tk\u02c8wal Dios, tu\u02c8nxixsin tel kyniky\u02c8a ti\u02c8j, qa at kychwinqila te jun majx."
                },
                "14": {
                    "verse_nr": "14",
                    "verse": "Tu\u02c8n ikyjo, at\u2011xix q\u02c8uqb\u02c8il qk\u02c8u\u02c8j ti\u02c8j, qu\u02c8n b\u02c8i\u02c8n qu\u02c8n, qa ma txi qqanin jun ti\u02c8 te toj qna\u02c8j Dios, a tze\u02c8nkuxjo tajb\u02c8il, ok qo tzajil tb\u02c8i\u02c8n."
                },
                "15": {
                    "verse_nr": "15",
                    "verse": "Ex ikyxjo tze\u02c8nku\u02c8 b\u02c8i\u02c8n qu\u02c8n, ntzaj tb\u02c8i\u02c8n Diosjo a qna\u02c8j Dios, ex b\u02c8i\u02c8n qu\u02c8n, qa ntzaj tq\u02c8o\u02c8n a nxi qqanin te."
                },
                "16": {
                    "verse_nr": "16",
                    "verse": "Qo na\u02c8n Dios kyi\u02c8j qerman - Qa at jun kye\u02c8 ma tz\u02c8ok tka\u02c8yin jun terman nb\u02c8inchin il, a nya nxi ti\u02c8n toj kyimin, b\u02c8a\u02c8n tu\u02c8n tna\u02c8n Dios ti\u02c8j. Ikytzi\u02c8n, ktzajile tq\u02c8o\u02c8n Diosjo tchwinqiljo erman anetzi\u02c8n. Me a weji\u02c8y nxi nq\u02c8ma\u02c8n ti\u02c8jjo il, a mi nqox ti\u02c8n toj kyimin, qu\u02c8n at te il te kyimin, ex nya weji\u02c8y nxi nq\u02c8ma\u02c8n tzalu\u02c8n tu\u02c8n qna\u02c8n Dios ti\u02c8jjo il ikyjo."
                },
                "17": {
                    "verse_nr": "17",
                    "verse": "Twutzx tetz tkyaqil il, nya wen twutz Dios, me tu\u02c8n Jes\u00fas, at il, a mi nqox ti\u02c8n toj kyimin."
                },
                "18": {
                    "verse_nr": "18",
                    "verse": "Atzin ja\u02c8lin, b\u02c8i\u02c8n qu\u02c8n, qa kykyaqiljo tk\u02c8wal Dios, a o chi nimin ti\u02c8j, mi nchi b\u02c8etl toj il, qu\u02c8n ate Jes\u00fas nkolin kyi\u02c8j. Ex tu\u02c8n ikyjo, nlay chi ok tzyu\u02c8n tu\u02c8n tajaw il."
                },
                "19": {
                    "verse_nr": "19",
                    "verse": "Qu\u02c8n b\u02c8i\u02c8n qu\u02c8n, qa tkyaqiljo nya nimil tokx tjaq\u02c8 tkawb\u02c8il tajaw il. Me atzin qe, te Diosqoqe."
                },
                "20": {
                    "verse_nr": "20",
                    "verse": "Ex ikyxjo, b\u02c8i\u02c8n qu\u02c8n, qa Jes\u00fas, a Tk\u02c8wal Dios, ul twutz tx\u02c8otx\u02c8 tu\u02c8n ttzaj tq\u02c8o\u02c8n qnab\u02c8l, tu\u02c8n tel qniky\u02c8 te Dios, a twutzxix. Ex nqo b\u02c8et mujle qten tuk\u02c8a qMan ex tuk\u02c8a Tk\u02c8wal, a Jesucrist. Atzin Jes\u00fas, ax Diosjo, a twutzxix ex q\u02c8olte qchwinqil te jun majx."
                },
                "21": {
                    "verse_nr": "21",
                    "verse": "Ayi\u02c8y, tal nk\u02c8wala; kyka\u02c8yinktzin kyib\u02c8a, tu\u02c8n mi tz\u02c8oke qe kyk\u02c8u\u02c8ja ti\u02c8j jun ti\u02c8la, tu\u02c8n tok te kydiosa."
                }
            }
        }
    }
}