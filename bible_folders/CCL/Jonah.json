{
    "version": "CCL",
    "book_name": "Jonah",
    "book_nr": "32",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Yona Athawa Yehova - Yehova anayankhula ndi Yona mwana wa Amitai kuti,"
                },
                "2": {
                    "verse_nr": "2",
                    "verse": "\u201cNyamuka, pita ku mzinda waukulu wa Ninive ndipo ukalalikire motsutsana nawo, chifukwa zoyipa zawo zafika pamaso panga.\u201d"
                },
                "3": {
                    "verse_nr": "3",
                    "verse": "Koma Yona anathawa Yehova ndi kulowera ku Tarisisi. Anapita ku Yopa, kumene anapeza sitima yapamadzi yopita ku Tarisisi. Atagula chiphaso, anakwera sitimayo kupita ku Tarisisi kuthawa Yehova."
                },
                "4": {
                    "verse_nr": "4",
                    "verse": "Koma Yehova anatumiza chimphepo champhamvu pa nyanja, ndipo panauka namondwe wamphamvu amene anafuna kuphwanya sitimayo."
                },
                "5": {
                    "verse_nr": "5",
                    "verse": "Onse oyendetsa sitimayo anachita mantha ndipo aliyense anayamba kupemphera kwa mulungu wake. Ndipo anaponya katundu m\u02bcnyanja kuti sitimayo ipepuke. Koma Yona pa nthawiyi n\u02bckuti atatsikira m\u02bckatikati mwa sitimayo kumene anagona tulo tofa nato."
                },
                "6": {
                    "verse_nr": "6",
                    "verse": "Mkulu wa oyendetsa sitimayo anapita kwa iye ndipo anati, \u201cKodi iwe, n\u02bcchifukwa chiyani ukugona? Dzuka pemphera kwa mulungu wako! Mwina adzatithandiza, ndipo sitidzawonongeka.\u201d"
                },
                "7": {
                    "verse_nr": "7",
                    "verse": "Ndipo oyendetsa sitimayo anayamba kuwuzana kuti, \u201cBwerani, tichite maere kuti tipeze amene wabweretsa tsoka limeneli.\u201d Iwo anachita maerewo ndipo anagwera Yona."
                },
                "8": {
                    "verse_nr": "8",
                    "verse": "Tsono anamufunsa kuti, \u201cTatiwuze, tsoka limeneli latigwera chifukwa chiyani? Umagwira ntchito yanji? Ukuchokera kuti? Kwanu n\u02bckuti? Ndiwe mtundu wanji wa anthu?\u201d"
                },
                "9": {
                    "verse_nr": "9",
                    "verse": "Iye anayankha kuti, \u201cNdine Mhebri, ndipo ndimapembedza Yehova, Mulungu Wakumwamba, amene analenga nyanja ndi mtunda.\u201d"
                },
                "10": {
                    "verse_nr": "10",
                    "verse": "Izi zinawachititsa mantha kwambiri ndipo anafunsa kuti, \u201cKodi wachita chiyani?\u201d (Iwo ankadziwa kuti iyeyo amathawa Yehova, chifukwa n\u02bckuti atawawuza kale)."
                },
                "11": {
                    "verse_nr": "11",
                    "verse": "Namondwe ananka nakulirakulirabe pa nyanjapo. Tsono anamufunsa iye kuti, \u201cKodi tikuchite chiyani kuti nyanjayi ikhale bata?\u201d"
                },
                "12": {
                    "verse_nr": "12",
                    "verse": "Iye anayankha kuti, \u201cNyamuleni ndi kundiponya m\u02bcnyanjamu ndipo nyanjayi ikhala bata. Ndikudziwa kuti wolakwa ndine n\u02bcchifukwa chake chimphepo champhamvuchi chabwera pa inu.\u201d"
                },
                "13": {
                    "verse_nr": "13",
                    "verse": "Komabe oyendetsa sitimayo anayesetsa kupalasa kwambiri kuti abwerere ku mtunda koma analephera ndithu poti nyanja inawinduka kwambiri kuposa poyamba paja"
                },
                "14": {
                    "verse_nr": "14",
                    "verse": "Pamenepo iwo anafuwulira kwa Yehova nati, \u201cInu Yehova, musalole kuti ife tife chifukwa cha moyo wa munthu uyu. Musatizenge mlandu wa kupha munthu wosalakwa, pakuti ife tachita monga mwakufuna kwanu, Inu Yehova.\u201d"
                },
                "15": {
                    "verse_nr": "15",
                    "verse": "Ndipo anatenga Yona namuponya m\u02bcnyanja, ndipo nyanja yowindukayo inakhala bata."
                },
                "16": {
                    "verse_nr": "16",
                    "verse": "Anthuwo ataona zimenezi anachita mantha akulu ndi Yehova, ndipo anapereka nsembe kwa Yehova nalumbira kuti adzatumikira Yehovayo."
                },
                "17": {
                    "verse_nr": "17",
                    "verse": "Koma Yehova anatuma nsomba yayikulu kuti imeze Yona. Motero Yona anakhala m\u02bcmimba mwa nsombayo masiku atatu, usana ndi usiku."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Pemphero la Yona - Yona ali m\u02bcmimba mwa chinsomba chija anapemphera kwa Yehova Mulungu wake."
                },
                "2": {
                    "verse_nr": "2",
                    "verse": "Iye anati: \u201cPamene ndinali m\u02bcmavuto anga ndinayitana Yehova, ndipo Iye anandiyankha. Ndili ku dziko la anthu akufa ndinapempha thandizo, ndipo Inu munamva kulira kwanga."
                },
                "3": {
                    "verse_nr": "3",
                    "verse": "Munandiponya m\u02bcnyanja yozama, m\u02bckati mwenimweni mwa nyanja, ndipo madzi oyenda anandizungulira; mafunde anu onse ndi mkokomo wake zinandimiza."
                },
                "4": {
                    "verse_nr": "4",
                    "verse": "Ndinati, \u2018Ine ndachotsedwa pamaso panu; komabe ndidzayang\u02bcananso ku Nyumba yanu yopatulika.\u2019"
                },
                "5": {
                    "verse_nr": "5",
                    "verse": "Madzi wondimiza anandichititsa mantha, nyanja yozama inandizungulira; udzu wa m\u02bcmadzi zinakuta mutu wanga."
                },
                "6": {
                    "verse_nr": "6",
                    "verse": "Ndinatsikira kunsi ndithu, m\u02bctsinde mwa mapiri; mipiringidzo ya dziko inanditsekereza kosatha. Koma Inu munatulutsa moyo wanga m\u02bcmandamo, Inu Yehova Mulungu wanga."
                },
                "7": {
                    "verse_nr": "7",
                    "verse": "\u201cPamene moyo wanga umachoka mwa ine, ine ndinakumbukira Inu Yehova, ndipo pemphero langa linafika kwa inu, ku Nyumba yanu yopatulika."
                },
                "8": {
                    "verse_nr": "8",
                    "verse": "\u201cIwo amene amagwiritsitsa mafano achabechabe amataya chisomo chawo."
                },
                "9": {
                    "verse_nr": "9",
                    "verse": "Koma ine ndidzapereka kwa Inu nsembe ndikuyimba nyimbo yamayamiko. Chimene ndinalonjeza ndidzachikwaniritsa. Chipulumutso chimachokera kwa Yehova.\u201d"
                },
                "10": {
                    "verse_nr": "10",
                    "verse": "Ndipo Yehova analamula chinsomba chija, ndipo chinakamusanza Yonayo m\u02bcmbali mwa nyanja."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Yona Apita ku Ninive - Ndipo Yehova anayankhula ndi Yona kachiwiri kuti,"
                },
                "2": {
                    "verse_nr": "2",
                    "verse": "\u201cNyamuka, pita ku mzinda waukulu wa Ninive ndipo ukalalikire uthenga umene ndikupatsa.\u201d"
                },
                "3": {
                    "verse_nr": "3",
                    "verse": "Yona anamvera mawu a Yehova ndipo anapita ku Ninive. Tsono Ninive unali mzinda waukulu kwambiri; wofunika masiku atatu kuwudutsa."
                },
                "4": {
                    "verse_nr": "4",
                    "verse": "Yona analowa mu mzindawo, nayenda ulendo wa tsiku limodzi. Iye ankalalikira kuti, \u201cAtsala masiku makumi anayi kuti Ninive awonongedwe.\u201d"
                },
                "5": {
                    "verse_nr": "5",
                    "verse": "Anthu a ku Ninive anakhulupirira Mulungu. Analengeza kuti aliyense, wamkulu ndi wamng\u02bcono yemwe asale zakudya ndipo avale chiguduli."
                },
                "6": {
                    "verse_nr": "6",
                    "verse": "Mfumu ya ku Ninive itamva nkhaniyi, inatsika pa mpando wake waufumu, nivula mkanjo wake waufumu ndipo inavala chiguduli ndi kukhala pansi pa fumbi."
                },
                "7": {
                    "verse_nr": "7",
                    "verse": "Tsono mfumuyo inalengeza mu Ninive kuti, \u201cMwa lamulo lochokera kwa mfumu ndi akalonga ake: \u201cMunthu aliyense kapenanso nyama, ng\u02bcombe kapena nkhosa, zisadye kanthu kalikonse; musazilole kuti zidye kapena kumwa."
                },
                "8": {
                    "verse_nr": "8",
                    "verse": "Koma anthu avale ziguduli, ndipo nyamanso aziveke ziguduli. Munthu aliyense azifuwula kwa Mulungu ndi mphamvu zake zonse. Anthuwo asiye makhalidwe awo oyipa ndi machitidwe achiwawa."
                },
                "9": {
                    "verse_nr": "9",
                    "verse": "Angadziwe ndani? Mwina Mulungu n\u02bckutikhululukira ndipo mwa chifundo chake n\u02bckuleka kutikwiyira, ifeyo osawonongedwa.\u201d"
                },
                "10": {
                    "verse_nr": "10",
                    "verse": "Mulungu ataona zimene anthuwo anachita, ndi mmene anasiyira makhalidwe awo oyipa, anawachitira chifundo ndipo sanabweretse chiwonongeko chimene anawaopseza nacho."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mkwiyo wa Yona ndi Chifundo cha Yehova - Koma Yona anakhumudwa kwambiri ndipo anakwiya."
                },
                "2": {
                    "verse_nr": "2",
                    "verse": "Iye anapemphera kwa Yehova kuti, \u201cInu Yehova, kodi izi si zimene ndinanena ndikanali kwathu? N\u02bcchifukwa chaketu ine ndinafulumira kuthawa kupita ku Tarisisi. Ine ndinadziwa kuti ndinu Mulungu wokoma mtima ndi wachifundo, wosakwiya msanga ndi wa chikondi chopanda malire, Mulungu amene mumaleka kubweretsa tsoka."
                },
                "3": {
                    "verse_nr": "3",
                    "verse": "Ndipo tsopano, Inu Yehova, ingondiphani basi, pakuti ndi bwino kuti ndife kupambana n\u02bckukhala ndi moyo.\u201d"
                },
                "4": {
                    "verse_nr": "4",
                    "verse": "Koma Yehova anayankha kuti, \u201cKodi n\u02bckoyenera kuti iwe ukwiye?\u201d"
                },
                "5": {
                    "verse_nr": "5",
                    "verse": "Yona anatuluka mu mzindamo nakakhala pansi cha kummawa kwa mzindawo. Kumeneko anadzimangira chithando nakhala m\u02bcmenemo mu mthunzi, kudikira kuti aone zimene zichitikire mzindawo."
                },
                "6": {
                    "verse_nr": "6",
                    "verse": "Tsono Yehova Mulungu anameretsa msatsi ndi kuyikulitsa kuti ipereke mthunzi kwa Yona kuchotsa mavuto ake; ndipo Yona anasangalala kwambiri chifukwa cha msatsiyo."
                },
                "7": {
                    "verse_nr": "7",
                    "verse": "Koma tsiku linalo mmawa, Mulungu anabweretsa mbozi imene inadya msatsiyo ndipo inafota."
                },
                "8": {
                    "verse_nr": "8",
                    "verse": "Dzuwa litatuluka, Yehova anabweretsa mphepo yotentha yochokera kummawa, ndipo dzuwa linatentha pamutu pa Yona kotero analenguka nalo. Iye anangofuna atafa, ndipo anati, \u201cNdi bwino kuti ndife kupambana n\u02bckukhala ndi moyo.\u201d"
                },
                "9": {
                    "verse_nr": "9",
                    "verse": "Koma Mulungu anati kwa Yona, \u201cKodi n\u02bckoyenera kuti iwe ukwiye chifukwa cha msatsi?\u201d Iye anayankha kuti, \u201cInde n\u02bckoyenera. Kukwiya kwanga n\u02bckofuna kufa nako.\u201d"
                },
                "10": {
                    "verse_nr": "10",
                    "verse": "Koma Yehova anati, \u201cIwe ukumvera chisoni msatsiwo, ngakhale kuti sunawugwirire ntchito kapena kuwukulitsa. Inamera pa usiku umodzi ndipo inafanso pa usiku umodzi."
                },
                "11": {
                    "verse_nr": "11",
                    "verse": "Koma mu Ninive muli anthu opitirira 120,000 amene sadziwa kusiyanitsa kuti chabwino n\u02bcchiti ndipo choyipa n\u02bcchiti, mulinso ziweto zochuluka. Kodi sindiyenera kumvera chisoni mzinda waukulu ngati uwu?\u201d"
                }
            }
        }
    }
}