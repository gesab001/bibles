{
    "version": "CCL",
    "book_name": "Lamentations",
    "book_nr": "25",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Haa! Mzinda uja wasiyidwa wokhawokha, umene kale unali wodzaza ndi anthu! Kale unali wotchuka pakati pa mitundu ya anthu! Tsopano wasanduka ngati mkazi wamasiye. Kale unali mfumukazi ya onse pa dziko lapansi, tsopano wasanduka kapolo."
                },
                "2": {
                    "verse_nr": "2",
                    "verse": "Ukulira mowawidwa mtima usiku wonse, misozi ili pa masaya pake. Mwa abwenzi ake onse, palibe ndi mmodzi yemwe womutonthoza. Abwenzi ake onse amuchitira chiwembu; onse akhala adani ake."
                },
                "3": {
                    "verse_nr": "3",
                    "verse": "Yuda watengedwa ku ukapolo, kukazunzika ndi kukagwira ntchito yolemetsa. Iye akukhala pakati pa anthu a mitundu ina; ndipo alibe malo opumulira. Onse omuthamangitsa iye amupitirira, ndipo alibe kwina kothawira."
                },
                "4": {
                    "verse_nr": "4",
                    "verse": "Misewu yopita ku Ziyoni ikulira, chifukwa palibe ndi mmodzi yemwe akubwera ku maphwando ake. Zipata zake zonse zili pululu, ansembe akubuwula. Anamwali ake akulira, ndipo ali m\u02bcmasautso woopsa."
                },
                "5": {
                    "verse_nr": "5",
                    "verse": "Adani ake asanduka mabwana ake; odana naye akupeza bwino. Yehova wamubweretsera mavuto chifukwa cha machimo ake ambiri. Ana ake atengedwa ukapolo pamaso pa mdani."
                },
                "6": {
                    "verse_nr": "6",
                    "verse": "Ulemerero wonse wa mwana wamkazi wa Ziyoni wachokeratu. Akalonga ake ali ngati mbawala zosowa msipu; alibe mphamvu zothawira owathamangitsa."
                },
                "7": {
                    "verse_nr": "7",
                    "verse": "Pa masiku a masautso ndi kuzunzika kwake, Yerusalemu amakumbukira chuma chonse chimene m\u02bcmasiku amakedzana chinali chake. Anthu ake atagwidwa ndi adani ake, panalibe aliyense womuthandiza. Adani ake ankamuyang\u02bcana ndi kumuseka chifukwa cha kuwonongeka kwake."
                },
                "8": {
                    "verse_nr": "8",
                    "verse": "Yerusalemu wachimwa kwambiri ndipo potero wakhala wodetsedwa. Onse amene ankamulemekeza pano akumunyoza, chifukwa aona umaliseche wake. Iye mwini akubuwula ndipo akubisa nkhope yake."
                },
                "9": {
                    "verse_nr": "9",
                    "verse": "Uve wake umaonekera pa zovala zake; iye sanaganizire za tsogolo lake. N\u02bcchifukwa chake kugwa kwake kunali kwakukulu; ndipo analibe womutonthoza. \u201cInu Yehova, taonani masautso anga, pakuti mdani wapambana.\u201d"
                },
                "10": {
                    "verse_nr": "10",
                    "verse": "Adani amulanda chuma chake chonse; iye anaona mitundu ya anthu achikunja ikulowa m\u02bcmalo ake opatulika, amene Inu Mulungu munawaletsa kulowa mu msonkhano wanu."
                },
                "11": {
                    "verse_nr": "11",
                    "verse": "Anthu ake onse akubuwula pamene akufunafuna chakudya; asinthanitsa chuma chawo ndi chakudya kuti akhale ndi moyo. \u201cInu Yehova, taonani ndipo ganizirani, chifukwa ine ndanyozeka.\u201d"
                },
                "12": {
                    "verse_nr": "12",
                    "verse": "\u201cKodi zimenezi mukuziyesa zachabe, inu nonse mukudutsa? Yang\u02bcanani ndipo muone. Kodi pali mavuto ofanana ndi amene andigwerawa, amene Ambuye anandibweretsera pa tsiku la ukali wake?"
                },
                "13": {
                    "verse_nr": "13",
                    "verse": "\u201cAnatumiza moto kuchokera kumwamba, unalowa mpaka m\u02bcmafupa anga. Anayala ukonde kuti ukole mapazi anga ndipo anandibweza. Anandisiya wopanda chilichonse, wolefuka tsiku lonse."
                },
                "14": {
                    "verse_nr": "14",
                    "verse": "\u201cWazindikira machimo anga onse ndipo ndi manja ake anawaluka pamodzi. Machimowa afika pakhosi panga, ndipo Ambuye wandithetsa mphamvu. Iye wandipereka kwa anthu amene sindingalimbane nawo."
                },
                "15": {
                    "verse_nr": "15",
                    "verse": "\u201cAmbuye wakana anthu anga onse amphamvu omwe ankakhala nane: wasonkhanitsa gulu lankhondo kuti lilimbane nane, kuti litekedze anyamata anga; m\u02bcmalo ofinyira mphesa Ambuye wapondereza anamwali a Yuda."
                },
                "16": {
                    "verse_nr": "16",
                    "verse": "\u201cChifukwa cha zimenezi ndikulira ndipo maso anga adzaza ndi misozi. Palibe aliyense pafupi woti anditonthoze, palibe aliyense wondilimbitsa mtima. Ana anga ali okhaokha chifukwa mdani watigonjetsa."
                },
                "17": {
                    "verse_nr": "17",
                    "verse": "\u201cZiyoni wakweza manja ake, koma palibe aliyense womutonthoza. Yehova walamula kuti abale ake a Yakobo akhale adani ake; Yerusalemu wasanduka chinthu chodetsedwa pakati pawo."
                },
                "18": {
                    "verse_nr": "18",
                    "verse": "\u201cYehova ndi wolungama, koma ndine ndinawukira malamulo ake. Imvani inu anthu a mitundu yonse; onani masautso anga. Anyamata ndi anamwali anga agwidwa ukapolo."
                },
                "19": {
                    "verse_nr": "19",
                    "verse": "\u201cNdinayitana abwenzi anga koma anandinyenga. Ansembe ndi akuluakulu anga anafa mu mzinda pamene ankafunafuna chakudya kuti akhale ndi moyo."
                },
                "20": {
                    "verse_nr": "20",
                    "verse": "\u201cInu Yehova, onani mmene ine ndavutikira! Ndikuzunzika m\u02bckati mwanga, ndipo mu mtima mwanga ndasautsidwa chifukwa ndakhala osamvera. M\u02bcmisewu anthu akuphedwa, ndipo ku mudzi kuli imfa yokhayokha."
                },
                "21": {
                    "verse_nr": "21",
                    "verse": "\u201cAnthu amva kubuwula kwanga, koma palibe wonditonthoza. Adani anga onse amva masautso anga; iwo akusangalala pa zimene Inu mwachita. Lifikitseni tsiku limene munalonjeza lija kuti iwonso adzakhale ngati ine."
                },
                "22": {
                    "verse_nr": "22",
                    "verse": "\u201cLolani kuti ntchito zawo zoyipa zifike pamaso panu; muwalange ngati mmene mwandilangira ine chifukwa cha machimo anga onse. Ndikubuwula kwambiri ndipo mtima wanga walefuka.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Haa, Ambuye waphimba mwana wamkazi wa Ziyoni ndi mtambo wa mkwiyo wake! Iye wataya pansi ulemerero wa Israeli kuchoka kumwamba. Pa tsiku la mkwiyo wake Iye sanakumbukirenso popondapo mapazi ake."
                },
                "2": {
                    "verse_nr": "2",
                    "verse": "Ambuye anawononga midzi yonse ya Yakobo mopanda chifundo; mu mkwiyo wake anagwetsa malinga a mwana wamkazi wa Yuda. Anagwetsa pansi mochititsa manyazi maufumu ndi akalonga ake."
                },
                "3": {
                    "verse_nr": "3",
                    "verse": "Atakwiya kwambiri, Ambuye anathyola nyanga iliyonse ya Israeli. Anabweza dzanja lake lamanja pamene mdani anamuyandikira. Ambuye anatentha fuko la Yakobo ngati moto wonyeketsa umene umawononga zinthu zonse zomwe zili pafupi."
                },
                "4": {
                    "verse_nr": "4",
                    "verse": "Wakokera uta wake pa ife ngati ndife adani; wayimiritsa dzanja lake pa ife ngati ndife adani, ndipo anapha onse amene tinkawayang\u02bcana monyadira. Ukali wake ukuyaka ngati moto pa tenti ya mwana wamkazi wa Ziyoni."
                },
                "5": {
                    "verse_nr": "5",
                    "verse": "Ambuye ali ngati mdani; wawonongeratu Israeli; wawonongeratu nyumba zake zonse zaufumu ndipo wawononga malinga ake. Iye wachulukitsa kubuma ndi kulira kwa mwana wamkazi wa Yuda."
                },
                "6": {
                    "verse_nr": "6",
                    "verse": "Wagwetsa malo ake okhalamo ngati khumbi la m\u02bcmunda; wawononga malo ake a msonkhano. Yehova wayiwalitsa Ziyoni maphwando ake oyikika ndi masabata ake. Mokwiya kwambiri, Iye ananyoza mfumu ndi wansembe."
                },
                "7": {
                    "verse_nr": "7",
                    "verse": "Ambuye wakana guwa lake la nsembe ndipo wasiya malo ake opatulika. Iye wapereka makoma a nyumba zake zaufumu kwa mdani wake; adaniwo anafuwula m\u02bcnyumba ya Yehova ngati kuti ndi pa tsiku la chikondwerero."
                },
                "8": {
                    "verse_nr": "8",
                    "verse": "Yehova anatsimikiza kugwetsa makoma a mwana wamkazi wa Ziyoni. Anawayesa ndi chingwe ndipo sanafune kuleka kuwagwetsa. Analiritsa malinga ndi makoma; onse anawonongeka pamodzi."
                },
                "9": {
                    "verse_nr": "9",
                    "verse": "Zipata za Yerusalemu zalowa pansi; wathyola ndi kuwononga mipiringidzo yake. Mfumu ndi akalonga ake agwidwa ukapolo pakati pa mitundu ya anthu, palibenso lamulo, ndipo aneneri ake sakupeza masomphenya kuchokera kwa Yehova."
                },
                "10": {
                    "verse_nr": "10",
                    "verse": "Akuluakulu a mwana wamkazi wa Ziyoni akhala chete pansi; awaza fumbi pa mitu yawo ndipo avala ziguduli. Anamwali a Yerusalemu aweramitsa mitu yawo pansi."
                },
                "11": {
                    "verse_nr": "11",
                    "verse": "Maso anga atopa ndi kulira, ndazunzika m\u02bcmoyo mwanga, mtima wanga wadzaza ndi chisoni chifukwa anthu anga akuwonongeka, chifukwa ana ndi makanda akukomoka m\u02bcmisewu ya mu mzinda."
                },
                "12": {
                    "verse_nr": "12",
                    "verse": "Anawo akufunsa amayi awo kuti, \u201cKodi tirigu ndi vinyo zili kuti?\u201d pamene akukomoka ngati anthu olasidwa m\u02bcmisewu ya m\u02bcmizinda, pamene miyoyo yawo ikufowoka m\u02bcmanja mwa amayi awo."
                },
                "13": {
                    "verse_nr": "13",
                    "verse": "Ndinganene chiyani za iwe? Ndingakufanizire ndi chiyani, iwe mwana wamkazi wa Yerusalemu? Kodi ndingakufanizire ndi yani kuti ndikutonthoze, iwe namwali wa Ziyoni? Chilonda chako ndi chozama ngati nyanja, kodi ndani angakuchiritse?"
                },
                "14": {
                    "verse_nr": "14",
                    "verse": "Masomphenya a aneneri ako anali abodza ndi achabechabe. Iwo sanakupulumutse kuti usapite ku ukapolo poyika poyera mphulupulu zako. Mauthenga amene anakupatsa anali achabechabe ndi osocheretsa."
                },
                "15": {
                    "verse_nr": "15",
                    "verse": "Onse oyenda m\u02bcnjira yako akukuwombera m\u02bcmanja; akugwedeza mitu yawo ndi kukunyodola iwe mwana wamkazi wa Yerusalemu: \u201cKodi mzinda uja ndi uwu umene unkatchedwa wokongola kotheratu, chimwemwe cha dziko lonse lapansi?\u201d"
                },
                "16": {
                    "verse_nr": "16",
                    "verse": "Adani ako onse akutsekulira pakamwa ndi kukunyoza; iwo akunyogodola ndi kukukuta mano awo, ndipo akuti, \u201cTamumeza. Tsiku ili ndi lomwe timayembekezera; tili ndi moyo kuti tilione.\u201d"
                },
                "17": {
                    "verse_nr": "17",
                    "verse": "Yehova wachita chimene anakonzeratu; wakwaniritsa mawu ake, amene anatsimikiza kale lomwe. Wakuwononga mopanda chifundo, walola mdani kuti akondwere chifukwa cha kugwa kwako, wakweza mphamvu za adani ako."
                },
                "18": {
                    "verse_nr": "18",
                    "verse": "Mitima ya anthu ikufuwulira Ambuye. Iwe khoma la mwana wamkazi wa Ziyoni, misozi yako itsike ngati mtsinje usana ndi usiku; usadzipatse wekha mpumulo, maso ako asaleke kukhetsa misozi."
                },
                "19": {
                    "verse_nr": "19",
                    "verse": "Dzuka, fuwula usiku, pamene alonda ayamba kulondera; khuthula mtima wako ngati madzi pamaso pa Ambuye. Kweza manja ako kwa Iye chifukwa cha miyoyo ya ana ako, amene akukomoka ndi njala m\u02bcmisewu yonse ya mu mzinda."
                },
                "20": {
                    "verse_nr": "20",
                    "verse": "Inu Yehova, onani, ndipo ganizirani: kodi ndani amene mwamuchitirapo zinthu ngati izi? Kodi amayi adye ana awo, amene amawasamalira? Kodi ansembe ndi aneneri awaphere m\u02bcmalo opatulika a Ambuye?"
                },
                "21": {
                    "verse_nr": "21",
                    "verse": "Anyamata ndi okalamba aligone pamodzi pa fumbi la m\u02bcmisewu ya mu mzinda; anyamata anga ndi anamwali anga aphedwa ndi lupanga. Inu Yehova mwawapha pa tsiku la mkwiyo wanu; mwawapha mopanda chifundo."
                },
                "22": {
                    "verse_nr": "22",
                    "verse": "Ngati momwe mumayitanira pa tsiku la phwando, chimodzimodzinso mwandiyitanira zoopsa mbali zonse. Pa tsiku limene Yehova wakwiya palibe amene angathawe ndi kukhala ndi moyo; mdani wanga wawononga onse amene ndinkawasamala ndi kuwalera."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ine ndine munthu amene ndaona masautso ndi ndodo ya ukali wake."
                },
                "2": {
                    "verse_nr": "2",
                    "verse": "Wandipititsa kutali ndipo wandiyendetsa mu mdima osati m\u02bckuwala;"
                },
                "3": {
                    "verse_nr": "3",
                    "verse": "zoonadi anandikantha ndi dzanja lake mobwerezabwereza tsiku lonse."
                },
                "4": {
                    "verse_nr": "4",
                    "verse": "Wakalambitsa khungu langa ndi mnofu wanga, ndipo waphwanya mafupa anga."
                },
                "5": {
                    "verse_nr": "5",
                    "verse": "Wandizinga ndi kundizungulira ndi zowawa ndi zolemetsa."
                },
                "6": {
                    "verse_nr": "6",
                    "verse": "Wandikhazika mu mdima ngati amene anafa kale."
                },
                "7": {
                    "verse_nr": "7",
                    "verse": "Wandimangira khoma kotero kuti sindingathawe, wandimanga ndi maunyolo."
                },
                "8": {
                    "verse_nr": "8",
                    "verse": "Ngakhale pamene ndifuwula kapena kupempha chithandizo, amakana pemphero langa."
                },
                "9": {
                    "verse_nr": "9",
                    "verse": "Wanditsekera njira yanga ndi miyala yosema; ndipo wakhotetsa tinjira tanga."
                },
                "10": {
                    "verse_nr": "10",
                    "verse": "Wandidikirira ngati chimbalangondo, wandibisalira ngati mkango."
                },
                "11": {
                    "verse_nr": "11",
                    "verse": "Wandikokera pambali ndi kunding\u02bcambang\u02bcamba, ndipo wandisiya wopanda thandizo."
                },
                "12": {
                    "verse_nr": "12",
                    "verse": "Wakoka uta wake ndipo walunjikitsa mivi yake pa ine."
                },
                "13": {
                    "verse_nr": "13",
                    "verse": "Walasa mtima wanga ndi mivi ya m\u02bcphodo mwake."
                },
                "14": {
                    "verse_nr": "14",
                    "verse": "Ndinakhala choseketsa cha anthu anga onse; amandinyodola m\u02bcnyimbo zawo tsiku lonse."
                },
                "15": {
                    "verse_nr": "15",
                    "verse": "Wandidyetsa zowawa ndipo wandimwetsa ndulu."
                },
                "16": {
                    "verse_nr": "16",
                    "verse": "Wathyola mano anga ndi miyala; wandiviviniza m\u02bcfumbi;"
                },
                "17": {
                    "verse_nr": "17",
                    "verse": "Wandichotsera mtendere; ndayiwala kuti kupeza bwino n\u02bcchiyani."
                },
                "18": {
                    "verse_nr": "18",
                    "verse": "Choncho ndikuti, \u201cUlemerero wanga wachoka ndi zonse zimene ndimayembekeza kwa Yehova.\u201d"
                },
                "19": {
                    "verse_nr": "19",
                    "verse": "Kukumbukira masautso anga ndi kusowa pokhala, zili ngati zowawa ndi ndulu."
                },
                "20": {
                    "verse_nr": "20",
                    "verse": "Ine ndikuzikumbukira bwino izi, ndipo moyo wanga wathedwa m\u02bckati mwanga."
                },
                "21": {
                    "verse_nr": "21",
                    "verse": "Komabe ndimakumbukira zimenezi, n\u02bcchifukwa chake ndili ndi chiyembekezo."
                },
                "22": {
                    "verse_nr": "22",
                    "verse": "Ife sitinawonongekeretu chifukwa chikondi cha Yehova ndi chachikulu, ndi chifundo chake ndi chosatha."
                },
                "23": {
                    "verse_nr": "23",
                    "verse": "Zimaoneka zatsopano mmawa uliwonse; kukhulupirika kwanu n\u02bckwakukulu."
                },
                "24": {
                    "verse_nr": "24",
                    "verse": "Mu mtima mwanga ndimati, \u201cYehova ndiye zanga zonse; motero ndimamuyembekezera.\u201d"
                },
                "25": {
                    "verse_nr": "25",
                    "verse": "Yehova ndi wabwino kwa amene amayembekezera Iye, kwa munthu amene amafunafuna Iyeyo;"
                },
                "26": {
                    "verse_nr": "26",
                    "verse": "n\u02bckwabwino kudikira chipulumutso cha Yehova modekha."
                },
                "27": {
                    "verse_nr": "27",
                    "verse": "N\u02bckwabwino kuti munthu asenze goli pamene ali wamng\u02bcono."
                },
                "28": {
                    "verse_nr": "28",
                    "verse": "Akhale chete pa yekha, chifukwa Yehova wamusenzetsa golilo."
                },
                "29": {
                    "verse_nr": "29",
                    "verse": "Abise nkhope yake m\u02bcfumbi mwina chiyembekezo n\u02bckukhalapobe."
                },
                "30": {
                    "verse_nr": "30",
                    "verse": "Apereke tsaya lake kwa iye amene angamumenye, ndipo amuchititse manyazi."
                },
                "31": {
                    "verse_nr": "31",
                    "verse": "Chifukwa Ambuye satayiratu anthu nthawi zonse."
                },
                "32": {
                    "verse_nr": "32",
                    "verse": "Ngakhale amabweretsa zowawa, Iye adzawachitira chifundo, chifukwa chikondi chake ndi chosatha."
                },
                "33": {
                    "verse_nr": "33",
                    "verse": "Pakuti sabweretsa masautso mwadala, kapena zowawa kwa ana a anthu."
                },
                "34": {
                    "verse_nr": "34",
                    "verse": "Kuphwanya ndi phazi a m\u02bcndende onse a m\u02bcdziko,"
                },
                "35": {
                    "verse_nr": "35",
                    "verse": "kukaniza munthu ufulu wake pamaso pa Wammwambamwamba,"
                },
                "36": {
                    "verse_nr": "36",
                    "verse": "kumana munthu chiweruzo cholungama\u2014 kodi Ambuye saona zonsezi?"
                },
                "37": {
                    "verse_nr": "37",
                    "verse": "Kodi ndani angayankhule zinthu n\u02bckuchitika ngati Ambuye sanavomereze?"
                },
                "38": {
                    "verse_nr": "38",
                    "verse": "Kodi zovuta ndi zabwino sizituluka m\u02bckamwa mwa Wammwambamwamba?"
                },
                "39": {
                    "verse_nr": "39",
                    "verse": "Kodi n\u02bcchifukwa chiyani munthu aliyense wamoyo amadandaula akalangidwa chifukwa cha machimo ake?"
                },
                "40": {
                    "verse_nr": "40",
                    "verse": "Tiyeni tisanthule ndi kuyesa njira zathu, ndipo tiyeni tibwerere kwa Yehova."
                },
                "41": {
                    "verse_nr": "41",
                    "verse": "Tiyeni tikweze mitima yathu ndi manja athu kwa Mulungu kumwamba ndipo tinene kuti:"
                },
                "42": {
                    "verse_nr": "42",
                    "verse": "\u201cIfe tachimwa ndi kuwukira ndipo inu simunakhululuke."
                },
                "43": {
                    "verse_nr": "43",
                    "verse": "\u201cMwadzikuta ndi mkwiyo ndi kutilondola ndipo mwatitha mopanda chifundo."
                },
                "44": {
                    "verse_nr": "44",
                    "verse": "Mwadzikuta mu mtambo kotero mapemphero athu sakukufikani."
                },
                "45": {
                    "verse_nr": "45",
                    "verse": "Mwatisandutsa zinyatsi ndi zinyalala pakati pa mitundu ya anthu."
                },
                "46": {
                    "verse_nr": "46",
                    "verse": "\u201cAdani anthu atitsekulira pakamwa."
                },
                "47": {
                    "verse_nr": "47",
                    "verse": "Ife tadzazidwa ndi mantha pakuti tagwa m\u02bcdzenje, tapasuka ndi kuwonongedwa.\u201d"
                },
                "48": {
                    "verse_nr": "48",
                    "verse": "Misozi m\u02bcmaso mwanga ikungoti mbwembwembwe chifukwa anthu anga akuwonongedwa."
                },
                "49": {
                    "verse_nr": "49",
                    "verse": "Misozi idzatsika kosalekeza, ndipo sidzasiya,"
                },
                "50": {
                    "verse_nr": "50",
                    "verse": "mpaka Yehova ayang\u02bcane pansi kuchokera kumwamba ndi kuona."
                },
                "51": {
                    "verse_nr": "51",
                    "verse": "Mtima wanga ukupweteka poona zimenezi chifukwa cha akazi onse a mu mzinda."
                },
                "52": {
                    "verse_nr": "52",
                    "verse": "Akundisaka ngati mbalame, amene anali adani anga, popanda chifukwa."
                },
                "53": {
                    "verse_nr": "53",
                    "verse": "Ayesa kundipha pondiponya m\u02bcdzenje ndi kundiponya miyala;"
                },
                "54": {
                    "verse_nr": "54",
                    "verse": "madzi anamiza mutu wanga ndipo ndinkaganiza kuti imfa yayandikira."
                },
                "55": {
                    "verse_nr": "55",
                    "verse": "Ndinayitana dzina lanu Inu Yehova, kuchokera m\u02bcdzenje lozama."
                },
                "56": {
                    "verse_nr": "56",
                    "verse": "Inu munamva kudandaula kwanga. \u201cMundimvere kulira kwanga kopempha thandizo.\u201d"
                },
                "57": {
                    "verse_nr": "57",
                    "verse": "Munafika pafupi pamene ndinakuyitanani, ndipo munati, \u201cUsaope.\u201d"
                },
                "58": {
                    "verse_nr": "58",
                    "verse": "Inu Ambuye munandiwombola ku mlandu wanga; munapulumutsa moyo wanga."
                },
                "59": {
                    "verse_nr": "59",
                    "verse": "Yehova, mwaona zoyipa zimene andichitira. Mundiweruzire ndinu!"
                },
                "60": {
                    "verse_nr": "60",
                    "verse": "Mwaona kuzama kwa kubwezera kwawo, chiwembu chawo chonse pa ine."
                },
                "61": {
                    "verse_nr": "61",
                    "verse": "Inu Yehova mwamva kunyoza kwawo, chiwembu chawo chonse pa ine,"
                },
                "62": {
                    "verse_nr": "62",
                    "verse": "manong\u02bconong\u02bco a adani anga ondiwukira ine tsiku lonse."
                },
                "63": {
                    "verse_nr": "63",
                    "verse": "Tawaonani! Kaya ali pansi kapena kuyimirira, akundinyoza mu nyimbo zawo."
                },
                "64": {
                    "verse_nr": "64",
                    "verse": "Inu Yehova, muwabwezere chowayenera, chifukwa cha zimene manja awo achita."
                },
                "65": {
                    "verse_nr": "65",
                    "verse": "Phimbani mitima yawo, ndipo matemberero anu akhale pa iwo!"
                },
                "66": {
                    "verse_nr": "66",
                    "verse": "Muwalondole mwaukali ndipo muwawonongeretu pa dziko lapansi."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Haa! Golide wathimbirira, golide wosalala wasinthikiratu! Amwazamwaza miyala yokongola ya kumalo opatulika pamphambano ponse pa mzinda."
                },
                "2": {
                    "verse_nr": "2",
                    "verse": "Haa! Ana a Ziyoni amtengowapatali amene kale anali ngati golide, tsopano ali ngati miphika ya dothi, ntchito ya owumba mbiya!"
                },
                "3": {
                    "verse_nr": "3",
                    "verse": "Ngakhale nkhandwe zimapereka bere kuyamwitsa ana ake, koma anthu anga asanduka ankhanza ngati nthiwatiwa m\u02bcchipululu."
                },
                "4": {
                    "verse_nr": "4",
                    "verse": "Lilime la mwana lakangamira kukhosi chifukwa cha ludzu, ana akupempha chakudya, koma palibe amene akuwapatsa."
                },
                "5": {
                    "verse_nr": "5",
                    "verse": "Iwo amene kale ankadya zonona akupemphetsa m\u02bcmisewu ya mu mzinda. Iwo amene kale ankavala zokongola tsopano akugona pa phulusa."
                },
                "6": {
                    "verse_nr": "6",
                    "verse": "Kuyipa kwa anthu anga kunali kwakukulu kuposa anthu a ku Sodomu, amene anawonongedwa m\u02bckamphindi kochepa popanda owathandiza."
                },
                "7": {
                    "verse_nr": "7",
                    "verse": "Akalonga ake anali owala koposa chisanu chowundana ndi oyera kuposa mkaka. Matupi awo anali ofiira kuposa miyala ya rubi, maonekedwe awo ngati miyala ya safiro."
                },
                "8": {
                    "verse_nr": "8",
                    "verse": "Koma tsopano maonekedwe awo ndi akuda kuposa mwaye; palibe angawazindikire m\u02bcmisewu ya mu mzinda. Khungu lawo lachita makwinyamakwinya pa mafupa awo; lawuma gwaa ngati nkhuni."
                },
                "9": {
                    "verse_nr": "9",
                    "verse": "Amene anaphedwa ndi lupanga aliko bwino kuposa amene anafa ndi njala; chifukwa chosowa chakudya cha m\u02bcmunda iwowa ankafowoka ndi njala mpaka kufa."
                },
                "10": {
                    "verse_nr": "10",
                    "verse": "Amayi achifundo afika pophika ana awo enieni, ndiwo anali chakudya chawo pamene anthu anga anali kuwonongeka."
                },
                "11": {
                    "verse_nr": "11",
                    "verse": "Yehova wakwaniritsa ukali wake; wagwetsa pansi mkwiyo wake woopsa. Ndipo wayatsa moto m\u02bcZiyoni kuti uwononge maziko ake."
                },
                "12": {
                    "verse_nr": "12",
                    "verse": "Mafumu a pa dziko lapansi sanakhulupirire, kapena wina aliyense wokhala pa dziko lonse, kuti adani kapena ankhondo akhoza kulowa pa zipata za Yerusalemu."
                },
                "13": {
                    "verse_nr": "13",
                    "verse": "Koma izi zinachitika chifukwa cha kuchimwa kwa aneneri ake ndi mphulupulu za ansembe ake, amene ankapha anthu osalakwa pakati pawo."
                },
                "14": {
                    "verse_nr": "14",
                    "verse": "Tsopano akungoyendayenda m\u02bcmisewu ya mu mzinda ngati anthu osaona. Iwo ndi odetsedwa kwambiri ndi magazi palibe yemwe angayerekeze n\u02bckukhudza komwe chovala chawo."
                },
                "15": {
                    "verse_nr": "15",
                    "verse": "Anthu akuwafuwulira kuti, \u201cChokani! Inu anthu odetsedwa!\u201d \u201cChokani! Chokani! Musatikhudze ife!\u201d Akamathawa ndi kumangoyendayenda, pakati pa anthu a mitundu yonse amati, \u201cAsakhalenso ndi ife.\u201d"
                },
                "16": {
                    "verse_nr": "16",
                    "verse": "Yehova mwini wake wawabalalitsa; Iye sakuwalabadiranso. Ansembe sakulandira ulemu, akuluakulu sakuwachitira chifundo."
                },
                "17": {
                    "verse_nr": "17",
                    "verse": "Ndiponso maso athu atopa n\u02bckuyang\u02bcana, chithandizo chosabwera n\u02bckomwe, kuchokera pa nsanja zathu tinadikirira mtundu wa anthu umene sukanatipulumutsa."
                },
                "18": {
                    "verse_nr": "18",
                    "verse": "Anthu ankalondola mapazi athu, choncho sitikanayenda m\u02bcmisewu yathu mu mzinda. Chimaliziro chathu chinali pafupi, masiku athu anali owerengeka, chifukwa chimaliziro chathu chinali chitafika."
                },
                "19": {
                    "verse_nr": "19",
                    "verse": "Otilondola akuthamanga kwambiri kuposa ziwombankhanga mu mlengalenga; anatithamangitsa mpaka ku mapiri ndi kutibisalira m\u02bcchipululu."
                },
                "20": {
                    "verse_nr": "20",
                    "verse": "Wodzozedwa wa Yehova, mpweya wathu wotipatsa moyo, anakodwa m\u02bcmisampha yawo. Tinaganiza kuti tidzakhala pansi pa mthunzi wake pakati pa mitundu ya anthu."
                },
                "21": {
                    "verse_nr": "21",
                    "verse": "Kondwera ndi kusangalala, mwana wamkazi wa Edomu. Iwe amene umakhala m\u02bcdziko la Uzi. Koma iwenso chikho chidzakupeza; udzaledzera mpaka kukhala maliseche."
                },
                "22": {
                    "verse_nr": "22",
                    "verse": "Iwe mwana wamkazi wa Ziyoni, chilango chako chidzatha; Iye sadzatalikitsa nthawi yako ya ukapolo. Koma Yehova adzalanga machimo ako, iwe mwana wamkazi wa Edomu, ndi kuyika poyera mphulupulu zako."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Inu Yehova, kumbukirani zimene zinatichitikira; yang\u02bcanani ndipo muone kunyozeka kwathu."
                },
                "2": {
                    "verse_nr": "2",
                    "verse": "Apereka cholowa chathu kwa obwera, nyumba zathu kwa alendo."
                },
                "3": {
                    "verse_nr": "3",
                    "verse": "Takhala amasiye ndi wopanda abambo, amayi athu ali ngati akazi amasiye."
                },
                "4": {
                    "verse_nr": "4",
                    "verse": "Tiyenera kugula madzi amene timamwa, nkhuni zathunso n\u02bczogula."
                },
                "5": {
                    "verse_nr": "5",
                    "verse": "Otilondola atigwira pakhosi; tafowoka ndipo sakutilola kupumula."
                },
                "6": {
                    "verse_nr": "6",
                    "verse": "Tinadzipereka kwa Aigupto ndi kwa Asiriya kuti tipeze chakudya."
                },
                "7": {
                    "verse_nr": "7",
                    "verse": "Makolo athu anachimwa ndipo anafa kale, koma chilango chawo chili pa ife."
                },
                "8": {
                    "verse_nr": "8",
                    "verse": "Akapolo akutilamulira, ndipo palibe ndi mmodzi yemwe angatimasule m\u02bcdzanja lawo."
                },
                "9": {
                    "verse_nr": "9",
                    "verse": "Timapeza chakudya chathu poyika miyoyo yathu pa chiswe chifukwa cha lupanga m\u02bcchipululu."
                },
                "10": {
                    "verse_nr": "10",
                    "verse": "Khungu lathu latentha ngati uvuni m\u02bcng\u02bcanjo, chifukwa cha kuwawa kwa njala."
                },
                "11": {
                    "verse_nr": "11",
                    "verse": "Amayi agwiriridwa mu Ziyoni, ndi anamwali m\u02bcmizinda ya Yuda."
                },
                "12": {
                    "verse_nr": "12",
                    "verse": "Akalonga athu akuwapachika pomangirira manja awo, akuluakulu sakuwalemekeza."
                },
                "13": {
                    "verse_nr": "13",
                    "verse": "Achinyamata akukakamizidwa kupera tirigu; anyamata akudzandira ndi mitolo ya nkhuni."
                },
                "14": {
                    "verse_nr": "14",
                    "verse": "Akuluakulu anachokapo pa chipata cha mzinda; achinyamata aleka nyimbo zawo."
                },
                "15": {
                    "verse_nr": "15",
                    "verse": "Chimwemwe chachoka m\u02bcmitima yathu; kuvina kwathu kwasanduka maliro."
                },
                "16": {
                    "verse_nr": "16",
                    "verse": "Chipewa chathu chaufumu chagwa pamutu pathu. Tsoka kwa ife, chifukwa tachimwa!"
                },
                "17": {
                    "verse_nr": "17",
                    "verse": "Mitima yathu yakomoka chifukwa cha zimenezi, chifukwa cha zinthu zimenezi maso athu sakuona bwino,"
                },
                "18": {
                    "verse_nr": "18",
                    "verse": "pakuti phiri la Ziyoni, limene lasanduka bwinja, nkhandwe zikungoyendayendapo."
                },
                "19": {
                    "verse_nr": "19",
                    "verse": "Inu Yehova, lamulirani kwamuyaya; mpando wanu waufumu udzakhalabe ku mibadomibado."
                },
                "20": {
                    "verse_nr": "20",
                    "verse": "Chifukwa chiyani mumatiyiwala nthawi zonse? Chifukwa chiyani mwatitaya nthawi yayitali chotere?"
                },
                "21": {
                    "verse_nr": "21",
                    "verse": "Yehova mutitembenuzire kwa Inu, kuti tibwerere; mukonzenso masiku athu akhale monga akale,"
                },
                "22": {
                    "verse_nr": "22",
                    "verse": "pokhapokha ngati mwatitaya kotheratu, ndi kuti mwatikwiyira kobzola muyeso."
                }
            }
        }
    }
}