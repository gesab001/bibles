{
    "version": "IOB",
    "book_name": "Ruth",
    "book_nr": "8",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Napasamak kadagiti al-aldaw a nagturay dagiti uk-ukom nga adda iti nakaro a panagbisin iti rabaw ti daga. Ket napan ti maysa a lalaki taga-Bethlehem ti Judah idiay pagilian iti Moab a kaduana ti asawana ken ti dua a putotna a lallaki."
                },
                "2": {
                    "verse_nr": "2",
                    "verse": "Ti nagan ti lalaki ket Elimelec, ken ti nagan ti asawana ket Naomi. Ti nagan dagiti dua a putotna a lallaki ket Mahalon ken Kilion, a nagtaud iti puli ni Efrata iti Bethlehem idiay Judah. Simmangpetda iti pagilian ti Moab ket nagnaedda sadiay."
                },
                "3": {
                    "verse_nr": "3",
                    "verse": "Kalpasanna, natay ni Elimelec, nga asawa ni Naomi, ket nabati isuna a kaduana dagiti dua nga annakna a lallaki."
                },
                "4": {
                    "verse_nr": "4",
                    "verse": "Nangala dagitoy nga annakna a lallaki iti assawada manipud kadagiti babbai iti Moab; ti nagan iti maysa ket Orfa ken Ruth met ti nagan ti maysa. Nagnaedda sadiay iti agarup sangapulo a tawen."
                },
                "5": {
                    "verse_nr": "5",
                    "verse": "Kalpasanna, agpada a natay da Mahalon ken Kilion, ket nabati ni Naomi nga awan ti asawana ken awan dagiti dua nga annak."
                },
                "6": {
                    "verse_nr": "6",
                    "verse": "Ket inkeddeng ni Naomi a pumanaw idiay Moab a kaduana dagiti manugangna a babbai ket agsublida idiay Judah. Nangngeganna iti rehion iti Moab a tinulungan ni Yahweh dagiti tattaona nga agkasapulan ken inikkanna ida iti taraon."
                },
                "7": {
                    "verse_nr": "7",
                    "verse": "Pinanawanna ngarud ti lugar a pinagnanaedanna a kaduana dagiti dua a manugangna a babbai, ket nagdaliasatda iti dalan nga agsubli iti daga ti Juda."
                },
                "8": {
                    "verse_nr": "8",
                    "verse": "Kinuna ni Naomi kadagiti dua a manugangna a babai, \u201cMapankayo, tunggal maysa kadakayo agsublikayon iti pagtaengan dagiti innayo. Ipakita koma ni Yahweh ti kinapudnona kadakayo, kas iti panangipakitayo iti kinapudnoyo kadagiti natay ken kasta met kaniak."
                },
                "9": {
                    "verse_nr": "9",
                    "verse": "Ipalubos koma ti Apo iti tunggal maysa kadakayo a makasarak ti inana, iti balay iti sabali nga asawa.\u201d Kalpasanna inagkanna ida, ket nagsangitda iti napigsa."
                },
                "10": {
                    "verse_nr": "10",
                    "verse": "Kinunada kenkuana, \u201cSaan! Sumurotkami kenka nga agsubli kadagiti tattaom.\u201d"
                },
                "11": {
                    "verse_nr": "11",
                    "verse": "Ngem kinuna ni Naomi, \u201cAgsublikayo, annakko! Apay a sumurotkayo kaniak? Adda pay kadi aya ti annak a lallaki iti tianko a para kadakayo, tapno agbalinda nga assawayo?"
                },
                "12": {
                    "verse_nr": "12",
                    "verse": "Agsublikayo, annakko, mapankayon iti bukodyo a dalan; gapu ta baketak unayen tapno maaddaan pay iti asawa. Ta no kunak, maaddaanak koma iti asawa iti daytoy a rabii ket kalpasanna mangipasngayak iti annak a lallaki,"
                },
                "13": {
                    "verse_nr": "13",
                    "verse": "urayenyo kadi ngarud agingga a dumakkelda? Aguraykayo kadi ket saankayo a mangasawa ita? Saan, annakko! Maladingitanak unay ti nakarkaro ngem iti panagladingityo, gapu ta maibusoren kaniak ti ima ni Yahweh.\u201d"
                },
                "14": {
                    "verse_nr": "14",
                    "verse": "Ket pinigsaan dagiti manugangna a babbai dagiti timekda ket nagsangitda manen. Inagkan ni Orfa ti katuganganna kas panagpakadana, ngem nagtalinaed ni Ruth kenkuana."
                },
                "15": {
                    "verse_nr": "15",
                    "verse": "Kinuna ni Naomi kenkuana, \u201cDumngegka, nagsublin ti abiratmo kadagiti tattaona ken kadagiti diosna. Makikuyogkan nga agsubli iti abiratmo.\u201d"
                },
                "16": {
                    "verse_nr": "16",
                    "verse": "Ngem kinuna ni Ruth, \u201cSaannak a paadaywen kenka, ta no sadino ti papanam, mapanak met; sadinoman a pagnaedam, idiay met iti pagnaedak; agbalin a tattaok dagiti tattaom, ket agbalin met a Diosko ti Diosmo."
                },
                "17": {
                    "verse_nr": "17",
                    "verse": "Sadino man a pakatayam, idiayto metten ti pakatayak, ket sadiayto ti pakaitanemak. Dusaennak koma ni Yahweh, ken uray nakarkaro pay, no adda ti aniaman a banag a mamagsina kadata malaksid iti patay."
                },
                "18": {
                    "verse_nr": "18",
                    "verse": "Idi nakita ni Naomi a natibker ti pangngeddeng ni Ruth a sumurot kenkuana, insardengnan ti makisinnupiat kenkuana."
                },
                "19": {
                    "verse_nr": "19",
                    "verse": "Nagdaliasat ngarud dagiti dua agingga a nakadanunda iti ili ti Bethlehem. Ket napasamak nga idi simmangpetda idiay Bethlehem, ti amin nga ili ket magagaran unay maipapan kadakuada. Kinuna dagiti babbai, \u201cDaytoy kadi ni Naomi?\u201d"
                },
                "20": {
                    "verse_nr": "20",
                    "verse": "Ngem kinunana kadakuada, \u201cSaandak nga awagan iti Naomi. Awagandak a Napait, gapu ta pinarigatnak iti nakaro ti Mannakabalin-amin."
                },
                "21": {
                    "verse_nr": "21",
                    "verse": "Pimmanawak a napnoan, ngem pinagawidnak manen ni Yahweh nga awanan. Isu nga apay nga awagandak iti Naomi, makitkitak nga inlunodnak ni Yahweh, a pinarigatnak ti Mannakabalin-amin?\u201d"
                },
                "22": {
                    "verse_nr": "22",
                    "verse": "Nagsubli ngarud ni Naomi ken ni Ruth a Moabita a manugangna, manipud iti pagilian ti Moab. Simmangpetda idiay Bethlehem idi mangrugi iti panagapit iti sebada."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ita, ti asawa ni Noami a ni Elimelec, ket addaan iti kabagian, ni Boaz, a maysa a nabaknang ken mabigbigbig a tao."
                },
                "2": {
                    "verse_nr": "2",
                    "verse": "Kinuna ni Ruth a Moabita kenni Naomi, \u201cIta, palubosannak a mapan agtudtod iti dawa kadagiti taltalon. Surotek ti siasinoman a pakasarakak iti pabor.\u201d Ket kinuna ni Naomi kenkuana, \u201cMapanka, anakko.\u201d"
                },
                "3": {
                    "verse_nr": "3",
                    "verse": "Napan nagtudtod ni Ruth idiay taltalon iti likudan dagiti agan-ani. Nairana a napan isuna iti paset ti taltalon a kukua ni Boaz, a kabagian ni Elimelec."
                },
                "4": {
                    "verse_nr": "4",
                    "verse": "Pagammoan, simmangpet ni Boaz manipud Bethlehem ket kinunana kadagiti agan-ani, \u201cAdda koma ni Yahweh kadakayo.\u201d Simmungbatda kenkuana, \u201cBendisionannaka koma ni Yahweh.\u201d"
                },
                "5": {
                    "verse_nr": "5",
                    "verse": "Ket kinuna ni Boaz iti adipenna a mangimatmaton kadagiti agan-ani, \u201cSiasino a tao ti nakaibilangan daytoy a balasang?\u201d"
                },
                "6": {
                    "verse_nr": "6",
                    "verse": "Simmungbat ti adipen a mangimatmaton kadagiti agan-ani ket kinunana, \u201cDayta ti balasang a Moabita a kadua ni Naomi a nagsubli manipud iti ili ti Moab."
                },
                "7": {
                    "verse_nr": "7",
                    "verse": "Kinunana kaniak, 'Pangngaasim ta palubosannak nga agtudtod ken agurnong iti dawa bayat a sumursurotak iti likudan dagiti agan-ani.' Isu nga immay isuna ditoy ket nagtultuloy isuna a nagtudtudtod manipud itattay bigat agingga tatta, malaksid ti panaginanana iti apagbiit iti balay.\u201d"
                },
                "8": {
                    "verse_nr": "8",
                    "verse": "Kalpasanna, kinuna ni Boaz kenni Ruth, \u201cDumdumngegka kadi kaniak, anakko? Saankan a mapan agtudtod iti sabali pay a taltalon; saanmo a panawan ti taltalonko. Ngem kedti, agtalinaedka ditoy ket agtrabahoka a kaduam dagiti babbalasang a trabahadorko."
                },
                "9": {
                    "verse_nr": "9",
                    "verse": "Siputam laeng no sadino a taltalon ti paganian dagiti lallaki ket sumurotka iti likudan dagiti dadduma a babbai. Saan kadi a binilinko dagiti lallaki a saandaka nga an-anoen? Ken no mawawka, mabalinka a mapan kadagiti burnay ket uminomka iti danum a sinakdo dagiti lallaki.\u201d"
                },
                "10": {
                    "verse_nr": "10",
                    "verse": "Ket nagrukob ni Ruth iti sangoanan ni Boaz, a maisagsagid ti ulona iti daga. Kinunana kenkuana, \u201cApay a nakabirukak iti pabor iti imatangmo, a rumbeng a maseknanka maipanggep kaniak, a maysa a gan-gannaet?\u201d"
                },
                "11": {
                    "verse_nr": "11",
                    "verse": "Simmungbat ni Boaz ket kinunana kenkuana, \u201cNaipadamag kaniak, amin nga inaramidmo manipud idi natay ti asawam. Pinanawam ti amam, inam, ken ti nakaipasngayam a daga tapno surotem ti katugangam a babai ket immayka kadagiti tattao a saanmo nga am-ammo."
                },
                "12": {
                    "verse_nr": "12",
                    "verse": "Gunggonaannaka koma ni Yahweh iti inaramidmo. Maawatmo koma ti naan-anay a gunggona manipud kenni Yahweh, ti Dios iti Israel, a ti sirok ti payyakna ket nakasarakka iti pagkamangan.\u201d"
                },
                "13": {
                    "verse_nr": "13",
                    "verse": "Ket kinunana, \u201cMakasarakak koma iti pabor iti imatangmo, apok, gapu ta liniwliwanak, ken nasayaat ti pannakisaom kaniak, uray no saanak a maysa kadagiti babbai nga adipenmo.\u201d"
                },
                "14": {
                    "verse_nr": "14",
                    "verse": "Idi pannangan, kinuna ni Boaz kenni Ruth, \u201cUmayka ditoy, ket manganka iti tinapay, ken isawsawmo ti napirsaymo iti arak a suka.\u201d Nakitugaw isuna iti abay dagiti agan-ani, ket inikkan ni Boaz isuna iti inuruban. Nangan isuna agingga a napnek ket imbatina ti dadduma iti daytoy."
                },
                "15": {
                    "verse_nr": "15",
                    "verse": "Idi timmakder isuna a mapan agtudtod, binilin ni Boaz dagiti agtutubo a lalaki, a kunana, \u201cPalubosanyo isuna nga agtudtod uray kadagiti binettek, saanyo a bagbagaan isuna iti aniaman a dakes."
                },
                "16": {
                    "verse_nr": "16",
                    "verse": "Ken masapul a manguyoskayo kadagiti sumagmamano a nagapas para kenkuana manipud kadagiti nareppet, ket panawanyo dagitoy tapno pidutenna. Saanyo a babalawen isuna.\u201d"
                },
                "17": {
                    "verse_nr": "17",
                    "verse": "Nagtudtod ngarud ni Ruth agingga iti rabii. Kalpasanna ket inirikna dagiti dawa a natudtodna, ti bukel ket agarup a maysa nga efa iti sebada."
                },
                "18": {
                    "verse_nr": "18",
                    "verse": "Binagkatna daytoy ket napan iti siudad. Ket nakita ti katuganganna ti natudtodna. Inruar pay ni Ruth ti inuruban a natedda iti taraonna ket intedda daytoy kenkuana."
                },
                "19": {
                    "verse_nr": "19",
                    "verse": "Kinuna ti katuganna kenkuana, \u201cSadino ti nagtudtodam ita nga aldaw? Sadino iti napanmo nagtrabahoan? Mabendisionan koma ti tao a nangtulong kenka.\u201d Ket imbaga ni Ruth iti katuganganna ti maipanggep iti tao nga akinkukua iti taltalon a nagtrabahoanna. Kinunana, \u201cTi nagan iti lalaki nga akinkukua iti taltalon a nagtrabahoak ita nga aldaw ket Boaz.\u201d"
                },
                "20": {
                    "verse_nr": "20",
                    "verse": "Kinuna ni Naomi iti manugangna, \u201cBendisionan koma isuna ni Yahweh, ti nagtalinaed ti kinapudnona kadagiti sibibiag ken kadagiti natay.\u201d Kinuna ni Naomi kenkuana, \u201cDayta a tao ket asideg a kabagian a mangsubbot kadata."
                },
                "21": {
                    "verse_nr": "21",
                    "verse": "Kinuna ni Ruth a Moabita, \u201cKinapudnona, kinunana kaniak, 'Dimo adaywan dagiti agtutubo a lallaki agingga a malpasda amin ti panaganik.\u201d'"
                },
                "22": {
                    "verse_nr": "22",
                    "verse": "Kinuna ni Naomi kenni Ruth a manugangna, \u201cNasayaat anakko, a makikuyogka kadagiti babbai a trabahadorna, tapno saanka a madangran kadagiti dadduma a taltalon.\u201d"
                },
                "23": {
                    "verse_nr": "23",
                    "verse": "Nakikuyog ngarud isuna kadagiti babbai a trabahador ni Boaz tapno makatudtod isuna agingga iti ileleppas iti panagani ti sebada ken trigo. Ken nakipagnanaed isuna iti katuganganna."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Kinuna ni Naomi a katuganganna kenkuana, \u201cAnakko, saan kadi a rumbeng nga ibirukanka iti lugar a paginanaam, tapno nasayaat dagiti banbanag para kenka?"
                },
                "2": {
                    "verse_nr": "2",
                    "verse": "Ita ni Boaz, ti lalaki nga akin trabahador kadagiti babbai a kakaduam idi, saan kadi a kabagiantayo isuna? Ammom, agilaid isuna iti sebada inton rabii idiay pagirikan."
                },
                "3": {
                    "verse_nr": "3",
                    "verse": "Ngarud, agdiguska, agpabangloka, sukatam ti badum ket mapanka idiay pagirikan. Ngem saanka nga agpadpadlaw iti lalaki agingga a malpas isuna a mangan ken uminom."
                },
                "4": {
                    "verse_nr": "4",
                    "verse": "Ket siguradoem, inton agidda isuna, nga ammom ti lugar a pagiddaanna tapno makaapankanto kenkuana, lukaisamto ti sakana ket agiddaka sadiay. Ket ibagananto kenka ti aramidem.\u201d"
                },
                "5": {
                    "verse_nr": "5",
                    "verse": "Kinuna ni Ruth kenni Naomi. \u201cAramidekto amin nga imbagam.\u201d"
                },
                "6": {
                    "verse_nr": "6",
                    "verse": "Napan ngarud isuna idiay pagirikan, ket sinurotna dagiti imbilin ti katuganganna kenkuana."
                },
                "7": {
                    "verse_nr": "7",
                    "verse": "Idi nalpasen a nangan ken imminom ni Boaz, ket naragsak ti riknana, napan naturog isuna idiay pungto iti penpen dagiti bukel. Ket nagin-inayad nga immasideg ni Ruth, linukaisanna ti saka ni Boaz sa nagidda."
                },
                "8": {
                    "verse_nr": "8",
                    "verse": "Napasamak iti tengnga iti rabii, nakigtot ti lalaki. Nagballikid isuna ket nakitana sadiay ti maysa a babai nga agid-idda iti sakaananna!"
                },
                "9": {
                    "verse_nr": "9",
                    "verse": "\u201cSiasinoka\u201d? kinunana. Simmungbat ti babai, \u201cSiak ni Ruth, ti babai nga adipenmo. Iyaplagmo ti kagaymo iti babai nga adipenmo, gapu ta asidegka a kabagian.\u201d"
                },
                "10": {
                    "verse_nr": "10",
                    "verse": "Kinuna ni Boaz, \u201cAnakko, bendisionannaka koma ni Yahweh. Impakitam ti ad-adda a kinasayaatmo ita ngem idi damo, gapu ta saanka a nangsapul kadagiti siasinoman nga agtutubo a lallaki, napanglaw man wenno nabaknang."
                },
                "11": {
                    "verse_nr": "11",
                    "verse": "Ket ita, anakko, saanka nga agbuteng! Aramidek kenka dagiti amin nga imbagam, gapu ta ammo ti entero a siudad dagiti tattaok a napategka a babai."
                },
                "12": {
                    "verse_nr": "12",
                    "verse": "Ita, pudno nga asidegak a kabagianyo; nu pay kasta, adda ti as-asideg a kabagianyo ngem siak."
                },
                "13": {
                    "verse_nr": "13",
                    "verse": "Agtalinaedka ditoy ita a rabii, ket inton bigat, no kayatna a tungpalen ti pagrebbengan kenka a kas maysa a kabagian a lalaki, nasayaaat, aramidenna ngarud ti pagrebbengan ti maysa a kabagian a lalaki. Ngem no saanna nga aramiden ti pagrebbengan ti maysa a kabagian a lalaki kenka, ket siak ti mangaramid iti dayta, isapatak kenni Yahweh a sibibiag. Agiddaka agingga iti agsapa.\u201d"
                },
                "14": {
                    "verse_nr": "14",
                    "verse": "Nagidda ngarud ni Ruth iti sakaanan ni Boaz agingga iti agsapa. Ngem bimmangon isuna sakbay a mabigbig iti siasinoman ti sabali a tao. Gapu ta kinuna ni Boaz, \u201cAwan koma ti makaammo nga immay ti babai ditoy pagirikan.\u201d"
                },
                "15": {
                    "verse_nr": "15",
                    "verse": "Kalpasanna kinuna ni Boaz, \u201cIyegmo ditoy ti kagaymo ket yaplagmo.\u201d Idi inaramidna daytoy, nangtakal ni Boaz iti innem a dadakkel a takal iti sebada iti kagayna sana impabagkat daytoy kenkuana. Kalpasanna, napanen ni Boaz idiay siudad."
                },
                "16": {
                    "verse_nr": "16",
                    "verse": "Idi dimteng ni Ruth iti katuganganna, kinuna ni Naomi kenkuana, \u201cKumustaka, anakko?\u201d Ket imbaga ni Ruth kenkuana ti amin nga inaramid ti lalaki para kenkuana."
                },
                "17": {
                    "verse_nr": "17",
                    "verse": "Kinunana, \u201cDagitoy innem a takal iti sebada ti intedna kaniak, gapu ta kinunana, 'Saanka nga agawid iti katugangam nga awanan.'\u201d"
                },
                "18": {
                    "verse_nr": "18",
                    "verse": "Ket kinuna ni Naomi kenkuana, \u201cAgtalinaedka ditoy anakko, agingga a maammoam no ania ti pagbanaganna daytoy, gapu ta saanto nga aginana dayta a lalaki agingga a marisutna daytoy a banag ita nga aldaw.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ita, napan ni Boaz iti ruangan ket nagtugaw sadiay. Iti saan a nagbayag, simmangpet ti ibagbaga ni Boaz nga asideg a kabagian. Kinuna ni Boaz kenkuana, \u201cGayyem, umayka ket agtugawka ditoy.\u201d Immasideg ti lalaki ket nagtugaw."
                },
                "2": {
                    "verse_nr": "2",
                    "verse": "Kalpasanna, nangayab ni Boaz iti sangapulo a panglakayen iti siudad ket kinunana, \u201cAgtugawkayo ditoy.\u201d Nagtugawda ngarud."
                },
                "3": {
                    "verse_nr": "3",
                    "verse": "Kinuna ni Boaz iti asideg a kabagian, \u201cIlaklako ni Naomi, a nagsubli manipud idiay pagilian ti Moab, ti paset ti daga a kukua ni Elimelec a kabsattayo."
                },
                "4": {
                    "verse_nr": "4",
                    "verse": "Napanunotko nga ipakaammo ken ibaga kenka, 'Gatangem daytoy iti imatang dagiti agtugtugaw ditoy, ken iti imatang dagiti panglakayen dagiti tattaok.' No kayatmo a subboten, ket subbotem ngarud daytoy. Ngem no saanmo a kayat a subboten daytoy, ibagam kaniak tapno ammok, gapu ta awanen ti sabali pay a mangsubbot iti daytoy malaksid kenka, ket siak ti sumarsaruno kenka.\u201d Ket kinuna ti lalaki, \u201cSubbotek daytoy.\u201d"
                },
                "5": {
                    "verse_nr": "5",
                    "verse": "Kalpasanna, kinuna ni Boaz, \u201cIti kanito a gatangem ti talon manipud iti ima ni Naomi, masapul nga alaem met ni Ruth, ti Moabita nga asawa daydi natay a lalaki, tapno maitakder ti nagan ti natay iti tawidna.\u201d"
                },
                "6": {
                    "verse_nr": "6",
                    "verse": "Ket kinuna ti asideg a kabagian, \u201cSaanko a mabalin a subboten daytoy a para kaniak gapu ta madadael ti bukodko a tawid. Alaem ti karbengak a mangsubbot, ta saankon a masubbot daytoy.\u201d"
                },
                "7": {
                    "verse_nr": "7",
                    "verse": "Ita, daytoy ti kaugalian idi un-unana a panawen iti Israel maipanggep iti panangsubbot ken panangisukat kadagiti sanikua. Tapno mapatalgedan ti amin a banag, uksoten ti lalaki ti sapatosna ket itedna daytoy iti kaarubana; daytoy iti gagangay a wagas iti pannakitulag ti Israel."
                },
                "8": {
                    "verse_nr": "8",
                    "verse": "Kinuna ngarud ti asideg a kabagian kenni Boaz, \u201cSika lattan ti manggatang.\u201d Ket inuksotna ti sapatosna."
                },
                "9": {
                    "verse_nr": "9",
                    "verse": "Kalpasanna, kinuna ni Boaz kadagiti panglakayen ken kadagiti amin a tattao, \u201cSaksikayo ita nga aldaw a ginatangkon amin a kukua ni Elimelec, ken amin a kukua da Kilion ken Mahalon manipud iti ima ni Naomi."
                },
                "10": {
                    "verse_nr": "10",
                    "verse": "Maysa pay, maipanggep kenni Ruth a Moabita, ti asawa ni Mahalon: alaek met isuna nga agbalin nga asawak, tapno maitakderko ti nagan ti natay iti tawidna, tapno saan a mapukaw ti naganna kadagiti kakabsatna ken iti ruangan iti lugarna. Saksikayo iti daytoy nga aldaw.\u201d"
                },
                "11": {
                    "verse_nr": "11",
                    "verse": "Kinuna dagiti amin a tattao ken dagiti panglakayen nga adda idiay ruangan, \u201cSaksikami. Pagbalinen koma ni Yahweh ti babai nga immay iti pagtaengam a kas kada Raquel ken Lea, dagiti dua a nangbangon ti balay ti Israel. Ket rumang-ayka koma idiay Efrata ken agdinamagka koma iti Bethlehem."
                },
                "12": {
                    "verse_nr": "12",
                    "verse": "Agbalin koma ti pagtaengam a kas iti pagtaengan ni Perez, nga impasngay ni Tamar kenni Juda, babaen iti anak nga ited ni Yahweh kadakayo iti daytoy nga agtutubo a babai.\u201d"
                },
                "13": {
                    "verse_nr": "13",
                    "verse": "Innala ngarud ni Boaz ni Ruth, ket nagbalin isuna nga asawana. Nakikaidda isuna kenkuana, ket impalubos ni Yahweh nga agsikog isuna, ket nangipasngay ti babai iti maysa nga anak a lalaki."
                },
                "14": {
                    "verse_nr": "14",
                    "verse": "Kinuna dagiti babbai kenni Naomi, \u201cMadaydayaw koma ni Yahweh, a saan nangibati kenka ita nga aldaw nga awanan iti asideg a kabagian, daytoy a maladaga. Nalatakto koma ti naganna iti Israel."
                },
                "15": {
                    "verse_nr": "15",
                    "verse": "Isunto koma iti mangpasubli ti biagmo ken mangpakaradkad kenka iti kinabaketmo, ta impasngay isuna ti manugangmo, a mangay-ayat kenka, a nasaysayaat kenka ngem ti pito nga annak a lallaki.\u201d"
                },
                "16": {
                    "verse_nr": "16",
                    "verse": "Ket innala ni Naomi ti ubing, insadagna iti barukongna, ket inaywananna daytoy."
                },
                "17": {
                    "verse_nr": "17",
                    "verse": "Ket dagiti babbai, dagiti kaarubana, intedda kenkuana ti maysa a nagan, a kunada, \u201cAdda maysa nga anak a lalaki a naiyanak kenni Naomi.\u201d Pinanagananda isuna iti Obed. Isuna ti nagbalin nga ama ni Jesse, nga ama ni David."
                },
                "18": {
                    "verse_nr": "18",
                    "verse": "Ita, dagitoy dagiti kaputotan ni Perez: Ni Perez ti nagbalin nga ama ni Hesron,"
                },
                "19": {
                    "verse_nr": "19",
                    "verse": "ni Hesron ket nagbalin nga ama ni Ram, ni Ram ket nagbalin nga ama ni Aminadab,"
                },
                "20": {
                    "verse_nr": "20",
                    "verse": "ni Aminadab ket nagbalin nga ama ni Naason, ni Naason ket nagbalin nga ama ni Salmon,"
                },
                "21": {
                    "verse_nr": "21",
                    "verse": "ni Salmon ket nagbalin nga ama ni Boaz, ni Boaz ket nagbalin nga ama ni Obed,"
                },
                "22": {
                    "verse_nr": "22",
                    "verse": "ni Obed ket nagbalin nga ama ni Jesse, ni Jesse ti nagbalin nga ama ni David."
                }
            }
        }
    }
}