{
    "version": "IOB",
    "book_name": "Ephesians",
    "book_nr": "49",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ni Pablo, maysa nga apostol ni Cristo Jesus babaen iti pagayatan iti Dios, kadagiti nailasin para iti Dios idiay Efeso ken agtaltalek kenni Cristo Jesus."
                },
                "2": {
                    "verse_nr": "2",
                    "verse": "Parabur koma ti umadda kadakayo, ken kapia manipud iti Dios nga Amatayo ken ni Apo Jesu-Cristo."
                },
                "3": {
                    "verse_nr": "3",
                    "verse": "Maidaydayaw koma ti Dios ken Ama ni Apotayo a ni Jesu-Cristo. Isuna ti nangbendision kadatayo kadagiti tunggal naespirituan a bendision kadagiti nainlangitan a luglugar kenni Cristo."
                },
                "4": {
                    "verse_nr": "4",
                    "verse": "Sakbay ti pannakaparsua iti lubong, pinilinatayo ti Dios, datayo a mamati kenni Cristo. Pinilinatayo tapno agbalintayo a nasantoan ken awan pakapilawanna iti imatangna."
                },
                "5": {
                    "verse_nr": "5",
                    "verse": "Babaen iti ayat, inkeddengnatayo ti Dios a pagbalinen a kas bukodna nga annak babaen kenni Jesu-Cristo. Inaramidna daytoy gapu ta naay-ayo isuna a mangaramid iti tinarigagayanna."
                },
                "6": {
                    "verse_nr": "6",
                    "verse": "Ti pagbanaganna daytoy ket napadayawan ti Dios gapu iti nadayag a paraburna. Daytoy ti siwawaya nga intedna kadatayo babaen iti dungdungoenna."
                },
                "7": {
                    "verse_nr": "7",
                    "verse": "Ta babaen iti dungdungoenna, adda ti pannakasubbottayo babaen iti darana, ti pannakapakawan dagiti basbasol. Adda kadatayo daytoy gapu iti kinabaknang iti paraburna."
                },
                "8": {
                    "verse_nr": "8",
                    "verse": "Pinaglaplapusananna daytoy a parabur para kadatayo iti amin a kinasirib ken pannakaawat."
                },
                "9": {
                    "verse_nr": "9",
                    "verse": "Impakaammo ti Dios kadatayo ti nailimed a kinapudno iti panggep, segun iti tarigagayna nga impakitana babaen kenni Cristo."
                },
                "10": {
                    "verse_nr": "10",
                    "verse": "Inton natungpalen ti tiempo para iti pannakaleppas ti panggepna, pagkaykaysaento ti Dios dagiti amin a banbanag sadi langit ken ditoy daga nga idauloan ni Cristo."
                },
                "11": {
                    "verse_nr": "11",
                    "verse": "Kenni Cristo napilitayo ken naikeddengtayon idi pay punganay. Daytoy ket segun iti panggep iti agar-aramid kadagiti amin a banbanag babaen iti ranta iti pagayatanna."
                },
                "12": {
                    "verse_nr": "12",
                    "verse": "Inaramid ti Dios daytoy tapno agbiagtayo koma para iti pakaidayawan iti dayagna. Datayo ti immuna a nagtalek kenni Cristo."
                },
                "13": {
                    "verse_nr": "13",
                    "verse": "Babaen met laeng kenni Cristo a nangngeganyo ti sao iti kinapudno, ti ebanghelio iti pannakaisalakanyo babaen kenni Cristo. Babaen met laeng kenkuana a namatikayo pay ken naselioan iti naikari nga Espiritu Santo."
                },
                "14": {
                    "verse_nr": "14",
                    "verse": "Ti Espiritu ti mangpatalged ti tawidtayo agingga a magun-od ti kinabaknang. Daytoy ket para iti pakaidaydayawan ti dayagna."
                },
                "15": {
                    "verse_nr": "15",
                    "verse": "Gapu iti daytoy, manipud iti tiempo a nangngegak ti maipanggep iti pammatiyo kenni Apo Jesus ken maipanggep iti ayatyo kadagiti amin a nailasin para kenkuana,"
                },
                "16": {
                    "verse_nr": "16",
                    "verse": "saanak a nagsarsardeng nga agyamyaman iti Dios para kadakayo ken dakdakamatenkayo kadagiti karkararagko."
                },
                "17": {
                    "verse_nr": "17",
                    "verse": "Ikararagko a ti Dios ti Apotayo a ni Jesu-Cristo, ti Ama iti dayag, ket itednanto kadakayo ti espiritu iti kinasirib ken panangilatak iti pannakaammona."
                },
                "18": {
                    "verse_nr": "18",
                    "verse": "Ikararagko a malawlawagan koma dagiti pusoyo tapno maammoanyo ti talged iti pannakaayabtayo. Ikararagko a maammoanyo koma dagiti kinabaknang iti dayag iti tawidna kadagiti nailasin para kenkuana."
                },
                "19": {
                    "verse_nr": "19",
                    "verse": "Ikararagko a maammoanyo koma ti aglaplapusanan a kinaindaklan ti pannakabalinna kadatayo a namati. Daytoy a kinaindaklan ket segun iti panagtrabaho iti pigsa iti pannakabalinna."
                },
                "20": {
                    "verse_nr": "20",
                    "verse": "Daytoy ti pannakabalin a nagtrabaho kenni Cristo idi pinagungar ti Dios isuna manipud kadagiti natay ken pinatugawna isuna iti makannawan nga imana idiay nainlangitan a luglugar."
                },
                "21": {
                    "verse_nr": "21",
                    "verse": "Pinatugawna ni Cristo iti nangatngato kadagiti amin a turay, pannakabalin, pannakasakup ken tunggal nagan a nanaganan. Pinatugawna ni Cristo saan laeng nga iti daytoy a panawen, ngem uray pay iti umay a panawen."
                },
                "22": {
                    "verse_nr": "22",
                    "verse": "Inkabil ti Dios dagiti amin a banbanag iti sirok dagiti saka ni Cristo. Pinagbalinna isuna nga ulo dagiti amin a banbanag iti iglesia."
                },
                "23": {
                    "verse_nr": "23",
                    "verse": "Ti iglesia nga isu ti bagina, ti kinaan-anayna nga isu ti mangpunno kadagiti amin a banbanag iti amin a wagas."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Maipanggep kadakayo, nataykayo kadagiti panagsalungasing ken kadagiti basbasolyo."
                },
                "2": {
                    "verse_nr": "2",
                    "verse": "Gapu kadagitoy a nagnakayo idi segun iti panawen iti daytoy a lubong. Magmagnakayo segun iti mangiturturay kadagiti turay iti angin. Daytoy ti espirituna nga agtrabtrabaho kadagiti annak ti kinasukir."
                },
                "3": {
                    "verse_nr": "3",
                    "verse": "Amintayo ket maysa idi kadagitoy a saan a namati. Agtigtignaytayo segun kadagiti dakes a tarigagay iti lasagtayo. Ar-aramidentayo ti pagayatan iti lasag ken iti panunot. Sigud a datayo ket annak ti pungtot a kas kadagiti dadduma."
                },
                "4": {
                    "verse_nr": "4",
                    "verse": "Ngem nabaknang ti Dios iti asi gapu iti naindaklan nga ayatna nga inayatnatayo."
                },
                "5": {
                    "verse_nr": "5",
                    "verse": "Kabayatan a nataytayo iti panagsalungasing, impannatayo iti baro a biag a kadua ni Cristo. Babaen iti parabur a naisalakankayo."
                },
                "6": {
                    "verse_nr": "6",
                    "verse": "Pinagungarnatayo ti Dios nga agkakadua ken pinatugawnatayo nga agkakadua kadagiti nainlangitan a luglugar kenni Cristo Jesus."
                },
                "7": {
                    "verse_nr": "7",
                    "verse": "Inaramidna daytoy tapno iti umay a panawen ket mabalinna nga ipakita kadatayo ti naindaklan a kinabaknang iti paraburna. Ipakpakitana daytoy kadatayo babaen iti kinaimbagna kenni Cristo Jesus."
                },
                "8": {
                    "verse_nr": "8",
                    "verse": "Ta babaen iti parabur ket naisalakankayo babaen iti pammati. Ken saan a naggapu daytoy kadatayo. Sagut ti Dios daytoy."
                },
                "9": {
                    "verse_nr": "9",
                    "verse": "Saan a manipud kadagiti aramid. Kas pagbanaganna, awan ti uray maysa a mabalin nga agpannakel."
                },
                "10": {
                    "verse_nr": "10",
                    "verse": "Gapu ta datayo dagiti aramid iti Dios, naiparsua kenni Cristo Jesus nga agaramid kadagiti nasayaat. Dagitoy dagiti aramid a pinanggep ti Dios idi un-unana para kadatayo, tapno makapagnatayonto kadakuada."
                },
                "11": {
                    "verse_nr": "11",
                    "verse": "Ngarud laglagipenyo a dakayo idi ket Hentil iti lasag. Naawagankayo a \u201cdagiti saan a nakugit\u201d babaen iti naawagan a pannakugit iti lasag nga inaramid dagiti ima dagiti tattao."
                },
                "12": {
                    "verse_nr": "12",
                    "verse": "Ta iti dayta a tiempo ket naisinakayo manipud kenni Cristo. Ganggannaetkayo kadagiti tattao iti Israel. Ganganaetkayo kadagiti tulag iti kari. Awanankayo iti talged maipanggep iti masakbayan. Awanankayo iti Dios iti lubong."
                },
                "13": {
                    "verse_nr": "13",
                    "verse": "Ngem ita kenni Cristo Jesus, dakayo a naminsan nga adayo manipud iti Dios ket naiyasideg iti Dios babaen iti dara ni Cristo."
                },
                "14": {
                    "verse_nr": "14",
                    "verse": "Ta isuna ti kapiatayo. Inaramidna ti dua a maysa. Babaen iti lasagna ket dinadaelna ti pader iti panagsisina a nangsinasina kadatayo, ti panaggiginnura."
                },
                "15": {
                    "verse_nr": "15",
                    "verse": "Dayta ket, winaswasna ti linteg dagiti bilbilin ken dagiti annuroten tapno makaaramid isuna iti maysa a baro a tao babaen kenkuana. Inaramidna ti kapia."
                },
                "16": {
                    "verse_nr": "16",
                    "verse": "Inaramidna daytoy tapno pagkappiaenna dagiti tattao iti maymaysa a bagi ti Dios babaen iti krus. Babaen iti krus pinapatayna ti panaggiginnura."
                },
                "17": {
                    "verse_nr": "17",
                    "verse": "Immay ni Jesus ken inwaragawagna ti kapia kadakayo nga adda iti adayo ken kapia kadagiti adda iti asideg."
                },
                "18": {
                    "verse_nr": "18",
                    "verse": "Ta babaen kenni Jesus ket agpadatayo nga addaan iti dalan iti maymaysa nga Espiritu nga umasideg iti Ama."
                },
                "19": {
                    "verse_nr": "19",
                    "verse": "Ita ngarud, dakayo a Hentil ket saankayon a gangannaet ken sangsangaili. Ngem ketdi agkakailiankayon kadagiti nailasin para iti Dios ken kadagiti kamkameng iti sangkabalayan iti Dios."
                },
                "20": {
                    "verse_nr": "20",
                    "verse": "Naipasdekkayo iti rabaw ti pundasion dagiti apostol ken dagiti profeta. Ni Cristo Jesus a mismo ti pasuli a bato."
                },
                "21": {
                    "verse_nr": "21",
                    "verse": "Babaen kenkuana, nagkakamang a sangsangkamaysa ti sibubukel a pasdek ken dumakkel a kas templo iti Apo."
                },
                "22": {
                    "verse_nr": "22",
                    "verse": "Babaen kenkuana a dakayo ket maipaspasdek met a sangsangkamaysa a kas lugar a pagianan para iti Dios iti Espiritu."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Gapu iti daytoy, siak, ni Pablo, ti balud ni Cristo Jesus para kadakayo a Hentil."
                },
                "2": {
                    "verse_nr": "2",
                    "verse": "Ipagarupko a nangngegyon ti trabaho iti parabur ti Dios nga intedna kaniak para kadakayo,"
                },
                "3": {
                    "verse_nr": "3",
                    "verse": "Agsursuratak segun iti paltiing a naipakaammo kaniak. Daytoy ti palimed a kinapudno nga insuratko iti ababa iti sabali a surat."
                },
                "4": {
                    "verse_nr": "4",
                    "verse": "No basaenyo iti maipanggep iti daytoy, maawatanyonto ti kapanunotak iti daytoy a palimed a kinapudno maipapan kenni Cristo."
                },
                "5": {
                    "verse_nr": "5",
                    "verse": "Iti sabali a henerasion, saan a naipakaammo daytoy a kinapudno kadagiti annak dagiti lallaki. Ngem ita, imparangarangen daytoy iti Espiritu kadagiti nailasin nga apostol ken profetana."
                },
                "6": {
                    "verse_nr": "6",
                    "verse": "Daytoy a palimed a kinapudno ket dagiti Hentil ket kaduatayo nga agtawid ken kaduatayo a kamkameng iti bagi. Kakaduatayo ida nga agbibingay iti kari ni Cristo Jesus babaen iti ebanghelio."
                },
                "7": {
                    "verse_nr": "7",
                    "verse": "Para iti daytoy a nagbalinak nga adipen babaen iti sagut iti parabur ti Dios a naited kaniak babaen iti panagtrabtrabaho ti pannakabalina."
                },
                "8": {
                    "verse_nr": "8",
                    "verse": "Inted ti Dios daytoy a sagut kaniak, uray no siak ti kabassitan kadagiti nailasin para iti Dios. Daytoy a sagut ket masapul nga iwaragawagko kadagiti Hentil ti ebanghelio ti awan patinggana a kinabaknang ni Cristo."
                },
                "9": {
                    "verse_nr": "9",
                    "verse": "Masapul a lawlawagak dagiti amin a tattao maipapan iti palimed a panggep ti Dios. Daytoy ti panggep a naidulin iti nabayag a panawen iti naglabas babaen iti Dios, a nangparsua kadagiti amin a banbanag."
                },
                "10": {
                    "verse_nr": "10",
                    "verse": "Napasamak daytoy tapno, babaen iti iglesia, dagiti mangiturturay ken addaan turay idiay nainlangitan a luglugar ket maamoanda ti adu a pannakaiparang ti kinasirib ti Dios."
                },
                "11": {
                    "verse_nr": "11",
                    "verse": "Mapasamakto daytoy segun iti agnanayon a panggep nga inleppasna kenni Cristo-Jesus nga Apotayo."
                },
                "12": {
                    "verse_nr": "12",
                    "verse": "Ta kenni Cristo, addaantayo iti tured ken dalan nga addaan ti talged gapu iti pammatitayo kenkuana."
                },
                "13": {
                    "verse_nr": "13",
                    "verse": "Ngarud dawatek kadakayo a saankayo a maupay gapu kadagiti sagsagabaek para kadakayo. Dagitoy ti dayagyo."
                },
                "14": {
                    "verse_nr": "14",
                    "verse": "Gapu iti daytoy agparintumengak iti Ama,"
                },
                "15": {
                    "verse_nr": "15",
                    "verse": "a babaen kenkuana a ti tunggal pamilia idiay langit ken iti daga ket nanaganan."
                },
                "16": {
                    "verse_nr": "16",
                    "verse": "Ikararagko nga ipaayna kadakayo, segun iti kinabaknang ti dayagna, ti mapapigsa iti pannakabalin babaen iti Espirituna, nga adda kadakayo"
                },
                "17": {
                    "verse_nr": "17",
                    "verse": "Ikararagko nga agnaed koma ni Cristo iti puspusoyo babaen iti pammati. Ikararagko a maiparamutkayo ken maipadaga iti ayatna."
                },
                "18": {
                    "verse_nr": "18",
                    "verse": "Addakayo koma iti ayatna tapno maawatanyo, a kakadua dagiti amin a namati, ti kalawa, ti kaatiddog, ti kangato, ken ti kauneg ti panagayat ni Cristo."
                },
                "19": {
                    "verse_nr": "19",
                    "verse": "Ikararagko a maammoanyo koma ti kinaindaklan ti ayat ni Cristo, a lumabes iti pannakaammo. Aramidenyo koma daytoy tapno mapnokayo koma iti amin a pakabuklan iti Dios."
                },
                "20": {
                    "verse_nr": "20",
                    "verse": "Ita, kenkuana a makaaramid iti amin nga ad-adayo a nangatngato ngem kadagiti amin a dawaten wenno panunotentayo, segun iti pannakabalinna nga agtrabtrabaho kadatayo,"
                },
                "21": {
                    "verse_nr": "21",
                    "verse": "kukuana ti dayag iti iglesia ken kenni Cristo Jesus kadagiti amin a henerasion iti agnanayon ken awan patinggana. Amen."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ngarud, kas ti balud para iti Apo, guyuguyenkayo nga agbiag a maikari iti ayab a nangayaban ti Dios kadakayo."
                },
                "2": {
                    "verse_nr": "2",
                    "verse": "Agbiagkayo nga addaan iti naindaklan a kinapakumbaba ken kinaemma ken kinaanus. Awatenyo iti tunggal maysa iti ayat."
                },
                "3": {
                    "verse_nr": "3",
                    "verse": "Aramidenyo ti amin a kabaelanyo a mangpatalinyaed iti panagkaykaysa ti Espiritu gapu ta daytoy ti mangted ti kapia kadakayo."
                },
                "4": {
                    "verse_nr": "4",
                    "verse": "Adda maysa a bagi, ken maysa nga Espiritu, kas met laeng kadakayo a naayaban iti maysa a mapagtalkan a namnama iti pannakaayabyo."
                },
                "5": {
                    "verse_nr": "5",
                    "verse": "Ken adda maysa nga Apo, maysa a pammati, maysa a pannakabautisar,"
                },
                "6": {
                    "verse_nr": "6",
                    "verse": "ken maysa a Dios ken Ama iti amin. Kangatoan isuna iti amin ken babaen iti amin ken iti amin."
                },
                "7": {
                    "verse_nr": "7",
                    "verse": "Ti tunggal maysa kadatayo ket naikkan iti sagut a maiyannurot iti rukod ti sagut ni Cristo."
                },
                "8": {
                    "verse_nr": "8",
                    "verse": "Kas kinuna ti Nasantoan a Surat: \u201cIdi immuli isuna iti kangatoan, indauloanna dagiti balud iti pagbaludan. Nangted isuna iti sagsagut kadagiti tattao.\u201d"
                },
                "9": {
                    "verse_nr": "9",
                    "verse": "Ania ti kayat a sawen ti, \u201cImmuli isuna\u201d, malaksid a bimmaba met laeng isuna iti kaunggan ti daga?"
                },
                "10": {
                    "verse_nr": "10",
                    "verse": "Ti bimmaba ket isu met laeng ti tao nga immuli iti ngatoen dagiti amin a langit. Inaramidna daytoy tapno mapnona dagiti amin a banbanag."
                },
                "11": {
                    "verse_nr": "11",
                    "verse": "Nangted ni Cristo kadagiti sagsagut a kas kadagitoy: dagiti apostol, dagiti profeta, dagiti ebanghelista, dagiti pastor ken dagiti manursuro."
                },
                "12": {
                    "verse_nr": "12",
                    "verse": "Inaramidna daytoy tapno ikkanna ti kabaelan dagiti namati para iti trabaho ti panagserbi, para iti pannakabangon ti bagi ni Cristo."
                },
                "13": {
                    "verse_nr": "13",
                    "verse": "Ar-aramidenna daytoy agingga a madanontayo amin ti panagmaymaysa iti pammati ken pannakaammo iti Anak ti Dios. Ar-aramidenna daytoy agingga nga agbalintayo a nataengan a kas kadagiti nakadanon iti naan-annay a panangrukod ni Cristo."
                },
                "14": {
                    "verse_nr": "14",
                    "verse": "Daytoy ket tapno saantayo koman a kas kadagiti ubbing. Daytoy ket tapno saantayo koman a maipalla-palladaw. Daytoy ket tapno saantayo koman a maitayab iti tunggal angin ti sursuro, babaen iti kinasikap dagiti tattao iti kinagaramugam ti panangallilaw."
                },
                "15": {
                    "verse_nr": "15",
                    "verse": "Ngem ketdi, ibagatayonto ti kinapudno iti ayat ken dumakkeltayo kadagiti amin a wagas kenkuana nga isu ti ulo, ni Cristo."
                },
                "16": {
                    "verse_nr": "16",
                    "verse": "Pinagtitipon ni Cristo ti entero a bagi dagiti namati. Nagkakamangda babaen ti tunggal agtitinnulong a susuop tapno dumakkel ti entero a bagi ken pabilgenna ti bagina iti ayat."
                },
                "17": {
                    "verse_nr": "17",
                    "verse": "Ibagak ngarud daytoy, ken bagbagaankayo iti Apo: saankayon a magna a kas iti pannagna dagiti Hentil iti kinaawan serbi dagiti panunotda."
                },
                "18": {
                    "verse_nr": "18",
                    "verse": "Napasipnget ti nakemda. Naiyadayoda manipud ti biag iti Dios babaen iti kinakuneng nga adda kadakuada gapu iti kinatangken dagiti puspusoda."
                },
                "19": {
                    "verse_nr": "19",
                    "verse": "Awan ti mariknada a bain. Inyawatda dagiti bagbagida iti pannakailumlom kadagiti narugit nga aramid, kadagiti amin a kita ti kinaagum."
                },
                "20": {
                    "verse_nr": "20",
                    "verse": "Ngem saan a kastoy ti naadalyo maipanggep kenni Cristo."
                },
                "21": {
                    "verse_nr": "21",
                    "verse": "Ammok a nangngegyon ti maipanggep kenkuana. Ammok a nasuroankayon iti maipanggep kenkuana, kas ti kinapudno ket adda ken Jesus."
                },
                "22": {
                    "verse_nr": "22",
                    "verse": "Masapul nga ikkatenyo ti maiyannurot iti daan a tignayyo, ti daan a tao. Ti daan a tao a madaddadael gapu iti manangallilaw a tartarigagay."
                },
                "23": {
                    "verse_nr": "23",
                    "verse": "Iwaksiyo ti daan a kinataoyo tapno mapabarokayo iti espiritu ti panunotyo."
                },
                "24": {
                    "verse_nr": "24",
                    "verse": "Aramidenyo dayto tapno maikabilyo ti baro a kinatao, a maiyannurot iti Dios. Naaramid daytoy iti kinalinteg ken iti kinasanto ti kinapudno."
                },
                "25": {
                    "verse_nr": "25",
                    "verse": "Ngarud ikkatenyo ti kinaulbod. \u201cAgsaokayo iti kinapudno, tunggal maysa iti kaarubana,\u201d gapu ta pasettayon iti tunggal maysa."
                },
                "26": {
                    "verse_nr": "26",
                    "verse": "\u201cAgungetkayo, ngem saankayo nga agbasol.\u201d Saanyo nga itulok a lumnek ti init nga adda pay laeng ungetyo."
                },
                "27": {
                    "verse_nr": "27",
                    "verse": "Saanyo nga ikkan iti lugar ti diablo."
                },
                "28": {
                    "verse_nr": "28",
                    "verse": "Siasinoman nga agtaktakaw ket masapul a saanen nga agtakaw. Ngem ketdi, masapul nga agtrabaho isuna. Masapul nga agtrabaho isuna nga usarenna ti imana, tapno mabaelanna ti mangibingay iti tao nga agkasapulan."
                },
                "29": {
                    "verse_nr": "29",
                    "verse": "Awan koma ti dakes a sasao a rummuar iti ngiwatyo. Ngem ketdi, masapul a rummuar dagiti sasao a maaramat iti pannakasabet dagiti kasapulanda, tapno makaited iti pagsayaatan kadagiti siasinoman a dumdumngeg."
                },
                "30": {
                    "verse_nr": "30",
                    "verse": "Ken saanyo a pagladingiten ti Espiritu Santo ti Dios. Babaen kenkuana a naselioankayo para iti aldaw ti pannakasubbot."
                },
                "31": {
                    "verse_nr": "31",
                    "verse": "Masapul nga iwaksiyo amin kinasaem, pungtot, unget, panagaapa, ken pananglalais, agraman dagiti amin a kita ti kinadakes."
                },
                "32": {
                    "verse_nr": "32",
                    "verse": "Agbalinkayo a naimbag iti tunggal maysa. Nalukneng koma ti pusoyo. Pakawanenyo ti tunggal maysa, a kas pinakawannakayo ti Dios ken Cristo."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ngarud agbalinkayo a mannulad ti Dios, a kas dagiti ay-ayatenna nga annak."
                },
                "2": {
                    "verse_nr": "2",
                    "verse": "Ken agbiagtayo iti ayat, kas inayatnatayo met ni Cristo ken intedna ti bagina para kadatayo. Maysa isuna a daton ken sagut, nga agbalin a makaay-ayo nga ayamuom iti Dios."
                },
                "3": {
                    "verse_nr": "3",
                    "verse": "Nasken a saan a madakamat kadakayo ti kinaderrep wenno aniaman a kinarugit wenno nagartem a panangagum, a kas umno kadagiti namati."
                },
                "4": {
                    "verse_nr": "4",
                    "verse": "Saanyo nga ibaga uray dagiti naaalas, minamaag a sasao, wenno makaidadanes nga angaw, a saan nga umno. Ngem ketdi adda koma ti kinamanagyaman."
                },
                "5": {
                    "verse_nr": "5",
                    "verse": "Ta nalawag nga ammoyo nga awan ti naderrep, narugit, wenno naagum a tao, nga isu ket, maysa nga agrukbab kadagiti didiosen, nga adda tawidna iti pagarian ni Cristo ken ti Dios."
                },
                "6": {
                    "verse_nr": "6",
                    "verse": "Saanyo a palubosan iti uray maysa nga allilawennakayo babaen ti ubbaw a sasao. Gapu kadagitoy a banbanag ket umay ti pungtot ti Dios kadagiti annak ti kinasukir."
                },
                "7": {
                    "verse_nr": "7",
                    "verse": "Isu a saankayo a makipaset kadagitoy."
                },
                "8": {
                    "verse_nr": "8",
                    "verse": "Ta naminsan a dakayo ket kinasipnget, ngem ita ket lawagkayon iti Apo. Isu a magnakayo a kas annak ti lawag."
                },
                "9": {
                    "verse_nr": "9",
                    "verse": "Ta ti bunga ti lawag ket amin a kinaimbag, kinalinteg, ken kinapudno."
                },
                "10": {
                    "verse_nr": "10",
                    "verse": "Ammoenyo ania iti makaay-ayo iti Apo."
                },
                "11": {
                    "verse_nr": "11",
                    "verse": "Saankayo a makipaset kadagiti saan a nabunga nga ar-aramid iti kinasipnget. Ngem ketdi, ibutaktakyo dagitoy."
                },
                "12": {
                    "verse_nr": "12",
                    "verse": "Ta dagiti banbanag a naaramid babaen kadakuada iti nalimed ket nakababain unay nga iladawan."
                },
                "13": {
                    "verse_nr": "13",
                    "verse": "Amin a banbanag, no maiparangarangda babaen iti lawag, ket naibutaktak."
                },
                "14": {
                    "verse_nr": "14",
                    "verse": "Ta ti tunggal banag a naiparangarang ket agbalin a lawag. Ngarud ibagbaga daytoy, \u201cAgriingkayo, dakayo a matmaturog, ket agungarkayo manipud iti patay, ket agranniagto ni Cristo kadakayo.\u201d"
                },
                "15": {
                    "verse_nr": "15",
                    "verse": "Ngarud agannadkayo iti panagbiagyo, saan a kas kadagiti tattao a saan a nasirib ngem kas nasirib."
                },
                "16": {
                    "verse_nr": "16",
                    "verse": "Subbotenyo iti tiempo gapu ta dagiti al-aldaw ket dakes."
                },
                "17": {
                    "verse_nr": "17",
                    "verse": "Saankayo nga agbalin a maag. Ngem ketdi, awatenyo no ania ti pagayatan iti Dios."
                },
                "18": {
                    "verse_nr": "18",
                    "verse": "Ken saankayo nga agbartek iti arak, ta mangiturong dayta iti pannakadadael. Ngem ketdi, mapnokayo koma iti Espiritu Santo."
                },
                "19": {
                    "verse_nr": "19",
                    "verse": "Agsaritakayo iti tunggal maysa babaen kadagiti salmo ken kadagiti himno ken naespirituan a kankanta. Agkanta ken agdaydayawkayo babaen iti pusoyo iti Apo."
                },
                "20": {
                    "verse_nr": "20",
                    "verse": "Agyamankayo a kankanayon para kadagiti amin a banbanag iti nagan ni Apotayo a Jesu-Cristo iti Dios Ama."
                },
                "21": {
                    "verse_nr": "21",
                    "verse": "Agpaituraykayo iti tumunggal maysa kas panagraem kenni Cristo."
                },
                "22": {
                    "verse_nr": "22",
                    "verse": "Assawa a babbai, agpaituraykayo kadagiti assawayo a lallaki, a kas iti Apo."
                },
                "23": {
                    "verse_nr": "23",
                    "verse": "Ta ti asawa a lalaki ti ulo iti asawa a babai, a kas met ni Cristo nga ulo iti iglesia. Isuna iti mangisalakan iti bagi."
                },
                "24": {
                    "verse_nr": "24",
                    "verse": "Ngem kas iti iglesia ket iturayan ni Cristo, kasta met dagiti asawa a babbai kadagiti asawada a lallaki iti amin a banag."
                },
                "25": {
                    "verse_nr": "25",
                    "verse": "Asawa a lallaki, ayatenyo dagiti asawayo a babbai a kas inayat ni Cristo ti iglesia ken intedna ti bagina para kenkuana."
                },
                "26": {
                    "verse_nr": "26",
                    "verse": "Inaramidna daytoy tapno mapagbalinna isuna a nasantoan. Dinalusanna ti iglesia babaen iti panangugasna iti danum babaen ti sao."
                },
                "27": {
                    "verse_nr": "27",
                    "verse": "Inaramidna daytoy tapno maiparangna iti bagina ti maysa a nadayag nga iglesia, nga awan mansana wenno karetket wenno aniaman a kas kadagitoy a banag, ngem ketdi nasantoan ken awan biddutna."
                },
                "28": {
                    "verse_nr": "28",
                    "verse": "Iti isu met laeng a wagas, masapul nga ayaten dagiti asawa a lallaki dagiti bukodda nga asawa a babbai a kas bukodda a bagi. Ti siasinoman nga agay-ayat iti bukodna nga asawa a babai ket ay-ayatenna ti bagina."
                },
                "29": {
                    "verse_nr": "29",
                    "verse": "Awan ti siasinoman a nanggura iti bukodna a bagi. Ngem ketdi, pakanenna ken ayatenna daytoy, a kas ay-ayaten met ni Cristo ti iglesia."
                },
                "30": {
                    "verse_nr": "30",
                    "verse": "Ta kamkamengnatayo iti bagina."
                },
                "31": {
                    "verse_nr": "31",
                    "verse": "\u201cPara iti daytoy a rason a panawan ti lalaki ti ama ken inana ket maitipon iti asawana a babai, ket ti dua ket agbalin a maysa a bagi.\u201d"
                },
                "32": {
                    "verse_nr": "32",
                    "verse": "Daytoy ket dakkel a nailimed a kinapudno, ngem agsasaoak maipanggep kenni Cristo ken ti iglesia."
                },
                "33": {
                    "verse_nr": "33",
                    "verse": "Nupay kasta, masapul met nga ayaten ti tunggal maysa kadakayo ti bukodna nga asawa a babai a kas iti bagina, ken masapul a raemen ti asawa a babai ti asawana a lalaki."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Annak, agtulnogkayo kadagiti nagannakyo iti Apo, ta daytoy ti umno."
                },
                "2": {
                    "verse_nr": "2",
                    "verse": "\u201cDayawem ni amam ken ni inam\u201d (nga isu ti umuna a bilin a napakuyogan iti kari),"
                },
                "3": {
                    "verse_nr": "3",
                    "verse": "\u201ctapno sumayaatkayo koma ken agbiagkayo ti atiddug iti rabaw ti daga.\u201d"
                },
                "4": {
                    "verse_nr": "4",
                    "verse": "Ken, dakayo nga amma, saanyo a ruroden dagiti annakyo iti panagpungtot. Ngem ketdi, padakkelenyo ida iti disiplina ken pammagbaga ti Apo."
                },
                "5": {
                    "verse_nr": "5",
                    "verse": "Dakayo a tagabu, agbalinkayo a natulnog kadagiti naindagaan nga amoyo nga addaan iti nauneg a panagraem ken panagbuteng, iti kinapudno iti pusoyo."
                },
                "6": {
                    "verse_nr": "6",
                    "verse": "Agbalinkayo a natulnog kadakuada kas kenni Cristo. Agbalinkayo a natulnog saan laeng a no buybuyaendakayo dagiti amoyo tapno maay-ayo isuda. Ngem ketdi, agbalinkayo a natulnog a kas dagiti tagabu ni Cristo. Aramidenyo ti pagayatan ti Dios manipud kadagiti pusoyo."
                },
                "7": {
                    "verse_nr": "7",
                    "verse": "Agserbikayo kadagiti amin a pusoyo, a kasla agserserbikayo iti Apo ken a saan a kadagiti tattao."
                },
                "8": {
                    "verse_nr": "8",
                    "verse": "Masapul nga ammoyo nga aniaman a nasayaat nga ar-aramiden ti tunggal tao, makaawatto isuna iti gunguna manipud ti Apo, tagabu man isuna wenno nawaya."
                },
                "9": {
                    "verse_nr": "9",
                    "verse": "Ken dakayo nga amo, aramidenyo dagiti isu met laeng a banbanag para kadagiti tagabuyo. Saanyo a butbutngen ida. Ammoyo nga isuna nga agapada nga Amoda ken amoyo ket adda sadi langit. Ammoyo nga awan iti panangipangpangruna kenkuana."
                },
                "10": {
                    "verse_nr": "10",
                    "verse": "Kamaudiananna, agbalinkayo a napigsa iti Apo ken iti pigsa iti bilegna."
                },
                "11": {
                    "verse_nr": "11",
                    "verse": "Isuotyo ti amin a kabal ti Dios, tapno mabaelanyo ti tumakder maibusor iti mangal-allilaw a panggep iti diablo."
                },
                "12": {
                    "verse_nr": "12",
                    "verse": "Ta ti gubattayo ket saan a maibusor iti lasag ken dara. Ngem ketdi, maibusor daytoy kadagiti mangiturturay ken naespirituan a turturay ken mangidadaulo iti pagarian iti dakes a kasipngetan, maibusor kadagiti dakes nga espiritu iti nainlangitan a luglugar."
                },
                "13": {
                    "verse_nr": "13",
                    "verse": "Ngarud isuotyo ti amin a kabal ti Dios, tapno makatakderkayo a sititibker maibusor iti dakes iti daytoy a tiempo iti dakes. Kalpasan a maaramidyo amin a banag, agtakderkayunto a natibker."
                },
                "14": {
                    "verse_nr": "14",
                    "verse": "Ngarud, agtakderkayo a natibker. Aramidenyo daytoy kalpasan a naikabilyon ti barikes iti kinapudno ken ti kabal iti kinalinteg."
                },
                "15": {
                    "verse_nr": "15",
                    "verse": "Aramidenyo daytoy kalpasan a naisuotyo kadagiti sakayo ti kinakasagana a mangiwaragawag iti ebanghelio iti kapia."
                },
                "16": {
                    "verse_nr": "16",
                    "verse": "Iti amin a pasamak alaenyo ti kalasag iti pammati, baben iti daytoy ket mabaelanyo a sanggaen dagiti amin a gumilgil-ayab a pana iti kabusor."
                },
                "17": {
                    "verse_nr": "17",
                    "verse": "Ken alaenyo ti helmet iti pannakaisalakan ken ti kampilan iti Espiritu, nga isu ti sao iti Dios."
                },
                "18": {
                    "verse_nr": "18",
                    "verse": "Iti tunggal kararag ken kiddaw, agkarkararagkayo iti amin a tiempo iti Espiritu. Babaen daytoy a panunot, kanayonkayo nga agsipsiput nga addaan iti amin a panaganus ken karkararag para kadagiti amin a namati."
                },
                "19": {
                    "verse_nr": "19",
                    "verse": "Ken ikararagandak, nga adda maited kaniak a mensahe inton lukatak ti ngiwatko. Ikararagyo a maipakaammok a situtured ti palimed a kinapudno maipanggep iti ebanghelio."
                },
                "20": {
                    "verse_nr": "20",
                    "verse": "Gapu iti ebanghelio a siak a mangibagbagi ket naikawar, tapno makasaoak koma kaduakuada a situtured kas ti rumbeng a panagsaok."
                },
                "21": {
                    "verse_nr": "21",
                    "verse": "Ngem tapno maammoanyo met koma dagiti ar-aramidek ken ti kasasaadko, Tikico, ti ay-ayatek a kabsat ken ti napudno nga adipen iti Apo, ket ipakaammonanto amin a banag kadakayo."
                },
                "22": {
                    "verse_nr": "22",
                    "verse": "Imbaonko isuna kadakayo para iti daytoy a panggep, tapno maammoanyo dagiti banbanag maipapan kadakami, ken tapno maliwliwana dagiti puspusoyo."
                },
                "23": {
                    "verse_nr": "23",
                    "verse": "Kapia koma ti makikaadda kadagiti kakabsat, ken ayat nga addaan iti pammati manipud ti Dios nga Ama ken ni Apo Jesu-Cristo."
                },
                "24": {
                    "verse_nr": "24",
                    "verse": "Parabur koma ti makikaadda kadakuada amin a mangay-ayat kenni Apotayo a ni Jesu-Cristo nga addaan ayat a saan pulos a matay."
                }
            }
        }
    }
}