{
    "version": "MBBSAM",
    "book_name": "Philippians",
    "book_nr": "50",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tikang kanda Pablo ug Timoteo, mga surugoon ni Cristo Jesus\u2014\nNgadto han mga magtinuohon kan Cristo Jesus nga nag-uokoy ha Filipos, ngan ha mga pangulo ngan bumurulig han singbahan."
                },
                "2": {
                    "verse_nr": "2",
                    "verse": "Tagan unta kamo han Dyos nga aton Amay ngan han Ginoo Jesu-Cristo han grasya ug kamurayaw."
                },
                "3": {
                    "verse_nr": "3",
                    "verse": "Nagpapasalamat ako han Dyos tungod ha iyo ha kada takna nga nanunumdom ako ha iyo."
                },
                "4": {
                    "verse_nr": "4",
                    "verse": "Nag-aampo ako nga malipayon ha kada takna nga nagaampo ako ha iyo"
                },
                "5": {
                    "verse_nr": "5",
                    "verse": "tungod han pagbulig niyo ha akon hin pagpasarang han Maupay nga Sumat tikang pa han pagkarawat niyo hini ngada yana."
                },
                "6": {
                    "verse_nr": "6",
                    "verse": "Sanglit waray ruhaduha nga ini nga maupay nga buhat nga gintikangan han Dyos dida ha iyo, tataposon gud niya tubtob nga mahuman niya dida han Adlaw han pagbalik ni Cristo Jesus."
                },
                "7": {
                    "verse_nr": "7",
                    "verse": "Minahal ta gud kamo, sanglit kaangayan nga bation ko ini tungod ha iyo. Kay nakig-angbit man kamo ha akon hini nga talagsaon nga higayon nga iginhatag han Dyos ha akon, diri la yana nga priso ako, kundi samtang nga makakahimo pa ako hin pag-ugop ngan pagpasamwak han Maupay nga Sumat."
                },
                "8": {
                    "verse_nr": "8",
                    "verse": "An Dyos an akon saksi nga natikang han kasingkasing ni Cristo Jesus an tim-os ko nga pagbati para ha iyo ngatanan."
                },
                "9": {
                    "verse_nr": "9",
                    "verse": "Amo ini an akon pag-ampo para ha iyo: nga magpadayon hin pagtubo an iyo gugma, upod in matuod nga hibaro ngan hingpit nga paghukom"
                },
                "10": {
                    "verse_nr": "10",
                    "verse": "basi makagpili kamo han labi kamaupay. Ngan mapuputli kamo ngan waray igsususon ha iyo ha Adlaw han pagbalik ni Cristo."
                },
                "11": {
                    "verse_nr": "11",
                    "verse": "Mapuno unta an iyo mga kinabuhi han mga mag-upay nga mga hiyas tikang kan Cristo Jesus, para han himaya ngan pagdayaw han Dyos."
                },
                "12": {
                    "verse_nr": "12",
                    "verse": "Karuyag ko nga mahibaro kamo, kabugtoan ko, nga an mga nahinabo ha akon nakabulig gud hin pagpauswag han Maupay nga Sumat."
                },
                "13": {
                    "verse_nr": "13",
                    "verse": "Tungod hini, nahibaro an ngatanan nga mga gwardya han palasyo ngan an iba nga aadi didi, nga nabilanggo ako tungod nga surugoon man ako ni Cristo."
                },
                "14": {
                    "verse_nr": "14",
                    "verse": "Ngan an akon ka priso nakahatag han akon kabugtoan hin makusog nga pagtapod han Ginoo, sanglit dinmugang an ira kaisog ngan ginpasangyaw nira an Maupay nga Sumat hin waray pagkahadlok."
                },
                "15": {
                    "verse_nr": "15",
                    "verse": "Matuod, in pira ha ira nagwali tungod hin kaawa ug pangita hin buroka, kundi an iba tungod hin maupay nga kaburot-on."
                },
                "16": {
                    "verse_nr": "16",
                    "verse": "Ini hira nagwali tungod hin paghigugma, kay maaram hira nga ihinatag han Dyos ha akon ini nga buhat hin pag-ugop han Maupay nga Sumat."
                },
                "17": {
                    "verse_nr": "17",
                    "verse": "An iba diri kinasingkasing an ira pagpasangyaw kan Cristo, kundi tungod kay karuyag hira magpahitaas ha ira kalugaringon; an hunahuna nira nga makakadugang hira han akon mga ginaantos nga kakurian samtang priso ako."
                },
                "18": {
                    "verse_nr": "18",
                    "verse": "Kundi waray sapayan! Nalilipay ako mahitungod hini\u2014basta la igsangyaw hi Cristo ha bisan ano nga paagi, ha maraot o ha maupay ba nga mga panuyo. Ngan magpapadayon ako hin pagkalipay"
                },
                "19": {
                    "verse_nr": "19",
                    "verse": "kay maaram ako nga matatalwas ako tungod han iyo mga pag-ampo ngan tungod han bulig han Espiritu ni Jesu-Cristo."
                },
                "20": {
                    "verse_nr": "20",
                    "verse": "An dako nakon nga ungara ngan paglaom amo nga diri ako magpapasibaya han akon katungdanan, kundi magmamaisog ako ha ngatanan nga panahon, ngan labi na gud yana, an akon bug-os nga kinabuhi makahatag hin dungog kan Cristo ha kinabuhi ug ha kamatayon."
                },
                "21": {
                    "verse_nr": "21",
                    "verse": "Ano an kinabuhi? Para ha akon, hi Cristo an kinabuhi. An kamatayon makakadugang pa ha akon hin damo nga kaupayan."
                },
                "22": {
                    "verse_nr": "22",
                    "verse": "Kundi makakahimo ako hin mapulsanon nga buhat kon ipadayon ko ini nga kinabuhi, nagugupong ako kon hain an akon pipilion."
                },
                "23": {
                    "verse_nr": "23",
                    "verse": "Ambot kon mag-aano ako. Karuyag ko na bumaya hini nga kinabuhi ngan makig-usa kan Cristo, ngan bangin amo ini an mauruupay"
                },
                "24": {
                    "verse_nr": "24",
                    "verse": "kundi tungod ha iyo maupay ada nga mabuhi pa ako."
                },
                "25": {
                    "verse_nr": "25",
                    "verse": "Naseseguro ko nga diri pa ako mapatay, sanglit mapabilin ako upod ha iyo ngatanan, basi ako makabulig han iyo kauswagan ngan kalipay dida ha pagtoo"
                },
                "26": {
                    "verse_nr": "26",
                    "verse": "basi kon mahiupod na liwat ako ha iyo, labi na nga makakaparayaw kamo ha akon dida han iyo kinabuhi nga nahiuusa kan Cristo Jesus."
                },
                "27": {
                    "verse_nr": "27",
                    "verse": "Ngan yana, an importante nga butang amo nga mag-ukoy kamo hin kinabuhi nga subay han Maupay nga Sumat ni Cristo, basi bisan kon diri ako makakada nga igkakita ha iyo, hibatian ko nga nagpadayon kamo hin ka dig-on dida hin usa la nga panuyo, ngan nagkakaurosa kamo hin pagpasangyaw han Maupay nga Sumat."
                },
                "28": {
                    "verse_nr": "28",
                    "verse": "Ayaw kamo kahadlok han iyo mga kaaway; dayuday magmadasigon kamo, ngan magpapakita ini ha ira nga ira an kapakyasan ngan iyo an pagdarag-an, kay an Dyos an nahatag han pagdarag-an!"
                },
                "29": {
                    "verse_nr": "29",
                    "verse": "Kay gintagan kamo han talagsaon nga higayon hin pag-alagad kan Cristo, diri la hin pagtoo ha iya, kundi hin pag-antos man tungod ha iya."
                },
                "30": {
                    "verse_nr": "30",
                    "verse": "Yana makakabulig na kamo ha akon han pakig-away. Amo ini nga akon pinakiawayan hadto, ngan tubtob ngada yana sumala han iyo hinbatian, amo gihapon ini nga akon ginpapadayon hin pakig-away."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Nakakaparig-on ba ha iyo an iyo kinabuhi ha pag-alagad kan Cristo? Ginlilipay ba kamo han iya gugma? May-ada ba pakighiusa niyo han Espiritu? May-ada ba niyo pagbinatiay hin gugma ngan kalooy?"
                },
                "2": {
                    "verse_nr": "2",
                    "verse": "Kon sugad, nag-aaghat ako ha iyo nga paghingpiton niyo an akon kalipay pinaagi hin kamay-ada sugad nga mga panhunahuna, pag-inangbitay hin sugad nga paghigugma, ngan pagkaurosa ha kasingkasing ug kalag."
                },
                "3": {
                    "verse_nr": "3",
                    "verse": "Ayaw kamo pagbuhat nga tikang hin hinalot nga tinguha, o tikang hin waray la pulos nga ungara hin paghinambog; kundi pagpaubos kamo ngatanan, ngan waray hunahuna nga kamo maoruopay kay han iba."
                },
                "4": {
                    "verse_nr": "4",
                    "verse": "Paghunahunaa niyo an kaupayan han iba, diri an iyo la kalugaringon."
                },
                "5": {
                    "verse_nr": "5",
                    "verse": "Angay angkonon niyo ini nga panhunahuna nga nakada kan Cristo Jesus"
                },
                "6": {
                    "verse_nr": "6",
                    "verse": "Dayuday may-ada niya kinaiya han Dyos,\nkundi waray hiya makahuna-huna hin pagtupong han Dyos pinaagi hin kusog."
                },
                "7": {
                    "verse_nr": "7",
                    "verse": "Lugod, ha iya kaburot-on,\nitinubyan niya an ngatanan nga pagka-Dyos,\nngan kinmuha hiya han kinaiya hin surugoon.\nNatawo hiya sugad ha aton,\nngan pinmakita hiya nga sugad hin tawo."
                },
                "8": {
                    "verse_nr": "8",
                    "verse": "Nagpaubos hiya ngan nagsugot tubtob ha kamatayon\u2014\nan kamatayon ha kros."
                },
                "9": {
                    "verse_nr": "9",
                    "verse": "Tungod hini, gin-undong hiya han\nDyos ngadto han gihahataasi nga langit,\nngan ihinatag ha iya an ngaran nga\nlabaw han iba nga mga ngaran."
                },
                "10": {
                    "verse_nr": "10",
                    "verse": "Ha pagpasidungog han ngaran ni Jesus,\nmaluhod an ngatanan nga aadto ha langit an aanhi ha tuna,\nngan aadto ha kahiladman"
                },
                "11": {
                    "verse_nr": "11",
                    "verse": "ngan ha dayag magpapasangyaw nga hi Jesu-Cristo amo an Ginoo,\nha pagpasidungog han Dyos nga Amay."
                },
                "12": {
                    "verse_nr": "12",
                    "verse": "Sanglit, mga hinigugma nga kasangkayan, kinahanglan magsugot kamo ha akon yana nga hirayo ako ha iyo, labaw pa han pasugot niyo hadto han kaupod pa ako niyo. Pagpadayon kamo hini pagbuhat, upod an kahadlok ngan pagtahod, basi mahingpit an iyo katalwasan"
                },
                "13": {
                    "verse_nr": "13",
                    "verse": "kay dayuday nagbubuhat an Dyos dida ha iyo, basi maruyag kamo han pagbuhat ngan makahimo kamo hin pagtuman han iya mga panuyo."
                },
                "14": {
                    "verse_nr": "14",
                    "verse": "Buhata niyo an ngatanan hin waray pagngurutob o pakiglaris"
                },
                "15": {
                    "verse_nr": "15",
                    "verse": "basi waray ikasaway ha iyo, sugad nga hingpit nga mga anak han Dyos, nga nag-uukoy dinhe ha kalibutan hin mga magraot ngan makasasala nga mga tawo. Kinahanglan magmapawa kamo ha butnga nira sugad hin mga masanag nga bitoon ha kalangitan"
                },
                "16": {
                    "verse_nr": "16",
                    "verse": "samtang iginhahatag niyo ha ira an mensahe nga nahatag han kinabuhi. Kon buhaton ini niyo, may-ada niyo katungod hin pagparayaw ha Adlaw han pagbalik ni Cristo, kay magpapakita ini nga an akon mga pagkinabudlay ug buhat waray makawang."
                },
                "17": {
                    "verse_nr": "17",
                    "verse": "Bangin sugad hin usa nga halad, an akon dugo iipison sugad han tinubod nga unong para han Dyos. Kon amo ini, nalilipay ako, ngan karuyag ko nga kamo ngatanan makaangbit han akon kalipay."
                },
                "18": {
                    "verse_nr": "18",
                    "verse": "Ha amo nga paagi, kinahanglan nga magmalipayon kamo ngan ipaangbit ha akon an iyo kalipay."
                },
                "19": {
                    "verse_nr": "19",
                    "verse": "Kon kaburot-on ini han Ginoo, naglalaom ako nga makakahimo ako hin pagsugo kan Timoteo ngada ha iyo ha diri maiha, basi makadasig ha akon an sumat mahitungod ha iyo."
                },
                "20": {
                    "verse_nr": "20",
                    "verse": "Hiya gud la an may pagbati ha akon ngan may tinuod nga pagbati liwat para ha iyo."
                },
                "21": {
                    "verse_nr": "21",
                    "verse": "An tagsa namamalanga la han ira kalungaringon nga kaupayan, diri an kan Jesu-Cristo."
                },
                "22": {
                    "verse_nr": "22",
                    "verse": "Ngan hi kamo ngahaw an maaram han pagkatakos ni Timoteo. Hi ako ug hiya sugad hin anak ngan amay, nagkabulig hin pagbuhat tungod han kaupayan han Maupay nga Sumat."
                },
                "23": {
                    "verse_nr": "23",
                    "verse": "Sanglit nakahunahuna ako hin pagpadara ha iya ngada ha iyo kon masayod na ako kon ano an mahinanabo ha akon didi."
                },
                "24": {
                    "verse_nr": "24",
                    "verse": "Ngan nasarig ako han Ginoo nga ha diri maiha mahingangada ako ha iyo."
                },
                "25": {
                    "verse_nr": "25",
                    "verse": "Nakahunahuna ako nga kinahanglan ipadara ko ha iyo hi Epafrodito, an aton bugto, nga akon kabulig ngan kausa nga amo an iyo ginpakadi hin pagbulig ha akon."
                },
                "26": {
                    "verse_nr": "26",
                    "verse": "Naghihiningyapon hiya hin pakigkita ha iyo ngatanan, ngan baga dako an iya kabaraka tungod kay nasumatan man kamo nga nasakit hiya."
                },
                "27": {
                    "verse_nr": "27",
                    "verse": "Tinuod nga nasakit hiya, ngan haros na hiya mamatay. Kundi nalooy an Dyos ha iya; ngan diri la ha iya kundi ha akon liwat, sanglit nahigawas ako hin darudako pa nga kabidoan."
                },
                "28": {
                    "verse_nr": "28",
                    "verse": "Sanglit, dako gud an akon tinguha hin pagpadara ha iya ngada ha iyo, basi magmalipayon kamo kon kumita kamo ha iya, ngan makukuha na an akon kabidoan."
                },
                "29": {
                    "verse_nr": "29",
                    "verse": "Karawata nga malipayon hiya nga bugto naton kan Cristo. Ipakita an iyo pagtahod han mga tawo nga sugad ha iya"
                },
                "30": {
                    "verse_nr": "30",
                    "verse": "kay nahingada ha dako nga kataragman an iya kinabuhi ngan harapit hiya mamatay, tungod han ginpabuhat ni Cristo, basi makabulig ha akon nga kamo ngahaw waray hini makahimo."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ha kataposan, kabugtoan ko, paglipay kamo dida han iyo paghiusa han Ginoo. Diri ako nag-aalang hin pagliwat han iginsurat ko na hadto, kay makakaupay man ini ha iyo."
                },
                "2": {
                    "verse_nr": "2",
                    "verse": "Pagbantay kamo hadton nagbubuhat hini maraot, ito nga kaayaman, ito nga mga tawo nga nagbuhat hin karat-an, ngan nagpipirit han mga tawo hin pagpatori."
                },
                "3": {
                    "verse_nr": "3",
                    "verse": "Hi kita, diri hira, an matuod nga gintori, kay nagsisingba kita han Dyos pinaagi han iya Espiritu, ngan nalilipay kita dida ha aton pakig-usa kan Cristo Jesus; waray kita magtapod han mga seremonyas."
                },
                "4": {
                    "verse_nr": "4",
                    "verse": "Makakasarig gud unta ako hini nga mga butang, kay kon may-ada magsiring nga makakasarig hiya ha mga seremonyas, labi na ako."
                },
                "5": {
                    "verse_nr": "5",
                    "verse": "Gintori ako han usa pa la ka semana an akon edad. Natawo ako nga Israelita, tikang han tribo ni Benjamin, ngan tinuod gud nga Hebreo. Bahin hin pagtuman han Balaod han mga Judiyo, usa ako nga Parisiyo"
                },
                "6": {
                    "verse_nr": "6",
                    "verse": "ngan kon ha paningkamot hin buhat, ginpakurian ko an singbahan. Kon ha pagkamatadong nga pinasikad han Balaod, gintuman ko an mga sugo han Balaod ni Moises, ngan waray may iginsuson ha akon."
                },
                "7": {
                    "verse_nr": "7",
                    "verse": "Kundi an mga butang nga ginhunahuna ko nga makakahatag ha akon hin kaupayan yana ginhunahuna ko nga waray la tungod kan Cristo."
                },
                "8": {
                    "verse_nr": "8",
                    "verse": "Diri la adto nga mga butang, kundi an ngatanan pinakawaray ko na la, tungod hin labaw pa nga kaupayan, nga amo an pakakilala kan Cristo Jesus nga akon Ginoo. Tungod ha iya, ginsalikway ko an ngatanan; para ha akon gin-isip ko la ini nga mga binayaan na, basi maangkon ko hi Cristo"
                },
                "9": {
                    "verse_nr": "9",
                    "verse": "ngan mahingpit an akon pakig-usa ha iya. Waray na ako pagkamatadong nga pinasikad han Balaod, kundi naangkon ko na an pagkamatadong nga ihinatag pinaagi hin pagtoo kan Cristo, an pagkamatadong nga tikang sa Dyos, ngan pinasikad han pagtoo."
                },
                "10": {
                    "verse_nr": "10",
                    "verse": "An akon la karuyag amo nga makilala ko hi Cristo ngan hiagoman ko an gahom han iya pagkabanhaw; nga makaangbit ako han iya mga pag-antos ngan mahinugad ako ha iya dida ha iya pagkamatay"
                },
                "11": {
                    "verse_nr": "11",
                    "verse": "upod an paglaom nga babanhawon ako niya."
                },
                "12": {
                    "verse_nr": "12",
                    "verse": "Diri gud ako nasiring nga naangkon ko na ini, o nga hingpit na ako. Kundi nagpapadayon ako hin paniguro basi makab-ot ko an upa tungod kay gin-angkon na ako ni Cristo Jesus."
                },
                "13": {
                    "verse_nr": "13",
                    "verse": "Matuod, kabugtoan ko, diri gad ako nasiring nga nadaog ko na ini; an maupay buhaton amo nga hingalimtan ko an naglabay ngan talinguhaon ko sugad han akon mahihimo, nga makab-ot ko an sarangputan nga akon inaatubang."
                },
                "14": {
                    "verse_nr": "14",
                    "verse": "Sanglit, nadalagan ako hin waray, pagsimang ngadto han sarangputan, basi madaog ko an upa nga amo an pagtawag han Dyos pinaagi kan Cristo Jesus ngadto han kinabuhi nga waray kataposan."
                },
                "15": {
                    "verse_nr": "15",
                    "verse": "Kita ngatanan nga hamtong na ha pagtoo, angay nga masugad hini an aton panhunahuna. Kundi kon may-ada ha iyo lain nga panhunahuna, ipapadayag ini han Dyos ha iyo."
                },
                "16": {
                    "verse_nr": "16",
                    "verse": "Kundi bisan ano an mahinabo, pagtipaunhan kita sumala han amo gihapon nga mga turumanon nga aton ginsunod ngada yana."
                },
                "17": {
                    "verse_nr": "17",
                    "verse": "Kabugtoan ko, pagpadayon kamo hin pagsubad ha akon. Iginpakita na namon ha iyo an matadong nga susbaranan, sanglit pagsubad kamo hadton mga nagtutuman hini nga susbaranan."
                },
                "18": {
                    "verse_nr": "18",
                    "verse": "Makadamo ko na kamo himangrawi hini hadto, ug yana babalikon ko upod in mga luha: damo ha iyo in nag-uokoy hin kinabuhi nga natipa han tuyo han kamatayon ni Cristo ha kros."
                },
                "19": {
                    "verse_nr": "19",
                    "verse": "An ira dadangatan amo an impyerno, kay ira ginpakadiyos an ira mga lawasnon nga karuyagon. Ipinaparayaw nira an mga butang nga angay nira kaawdan, ngan kinalibutanon an ira panhunahuna."
                },
                "20": {
                    "verse_nr": "20",
                    "verse": "Kundi mga tuminungnong kita han langit, ngan naghihiningyapon kita han pag-abot han aton Manunubos, an aton Ginoo Jesu-Cristo tikang ha langit."
                },
                "21": {
                    "verse_nr": "21",
                    "verse": "Liliwanan niya inin aton magluya nga mga lawas nga may-ada kamatayon, ngan hihimoon niya sugad han iya mahimayaon nga lawas. Bubuhaton niya ini pinaagi han amo ngahaw nga gahom nga ginagamit niya hin paghadi han ngatanan nga mga butang."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mga hinigugma ko nga kabugtoan, minahal ko gud kamo ngan minimingaw ako ha iyo! Nakalipay kamo ha akon ngan ipinaparayaw ta gud kamo! Sanglit pagmarig-on kamo dida han Ginoo."
                },
                "2": {
                    "verse_nr": "2",
                    "verse": "Euodia ngan Sintique, upaya an iyo pagsabot nga duha sugad nga magbugto kamo dida han Ginoo."
                },
                "3": {
                    "verse_nr": "3",
                    "verse": "Ngan ikaw, an akon matinumanon nga kabulig, buligi ini nga kababayen-an, kay nanlimbasog hira ha pagbulig ha akon hini pagpasangyaw han Maupay nga Sumat, pati hira Clemente ngan an iba nga akon mga kabulig, kanay mga ngaran nahisurat didto han basahon han kinabuhi."
                },
                "4": {
                    "verse_nr": "4",
                    "verse": "Dayuday malipayon kamo ha iyo pakig-usa han Ginoo. Babalikon ko hin pagsiring: pagkalipay kamo!"
                },
                "5": {
                    "verse_nr": "5",
                    "verse": "Ipakita niyo ha ngatanan an iyo ka malumo ha kasingkasing. Diri na maiha mabalik an Ginoo."
                },
                "6": {
                    "verse_nr": "6",
                    "verse": "Ayaw kamo kabaraka hin bisan ano, kundi dida ha iyo mga pag-ampo, pangaro han Dyos han iyo mga kinahanglanon, ngan dayuday upod an pagpasalamat."
                },
                "7": {
                    "verse_nr": "7",
                    "verse": "Ngan an kalinaw han Dyos nga diri natutugkad han hunahuna han tawo mag-upod han iyo mga kasingkasing ug hunahuna dida han iyo pakig-usa kan Cristo Jesus."
                },
                "8": {
                    "verse_nr": "8",
                    "verse": "Ha kataposan, kabugtoan ko, pun-a an iyo mga hunahuna han mga butang nga mag-upay ngan angay pagdayawon: mga butang nga matuod, hamili, matadong, putli, matahom, ngan harangdon."
                },
                "9": {
                    "verse_nr": "9",
                    "verse": "Ipakita ha buhat an iyo hinbaroan ngan kinarawat tikang ha akon, pinaagi han akon mga pulong ngan mga buhat. Ngan maada unta ha iyo an Dyos nga nahatag ha aton hin kalinaw."
                },
                "10": {
                    "verse_nr": "10",
                    "verse": "Ha akon kinabuhi dida ha pakig-usa han Ginoo, dako an akon kalipay nga kahuman hin maiha nga panahon, ihinatag ha iyo in higayon nga nakagpakita kamo han iyo pagtagad ha akon. Diri karuyag sidngon nga waray na kamo magtagad ha akon\u2014ka waray gad la niyo higayon hin pagpakita hini ha akon."
                },
                "11": {
                    "verse_nr": "11",
                    "verse": "Ngan diri ako nasiring nga iyo ako ginpabay-an; kay nahibaro ako hin paggawi han aanhi ha akon sugad han akon mahimo."
                },
                "12": {
                    "verse_nr": "12",
                    "verse": "Maaram ako kon ano an pag-ukoy ha kawarayan, ngan kon ano man liwat an pag-ukoy ha kahuraan. Nahibaroan ko ini nga sekreto ha kinabuhi, sanglit bisan diin ngan bisan san-o, ma busog ako o ginugutom, mamay-ada o mawaray, waray la ha akon."
                },
                "13": {
                    "verse_nr": "13",
                    "verse": "May-ada ako kusog hin pagasdang han ngatanan tungod han gahom nga iginhatag ha akon ni Cristo."
                },
                "14": {
                    "verse_nr": "14",
                    "verse": "Maupay adto nga iyo ginbuhat hin pagbulig ha akon dida han akon mga kakurian."
                },
                "15": {
                    "verse_nr": "15",
                    "verse": "Nasayod kaupay kamo nga mga taga-Filipos, nga han pagbaya ako ha Macedonia hadton bag-o pa la nga igpasangyaw an Maupay nga Sumat, an iyo la singbahan an binmulig ha akon. Kamo la an nakaangbit han akon mga pagdarag-an ngan mga kapakyasan."
                },
                "16": {
                    "verse_nr": "16",
                    "verse": "Han nagkukuri ako didto ha Tesalonica, diri la makausa kamo magpadara ha akon han iyo hinabang."
                },
                "17": {
                    "verse_nr": "17",
                    "verse": "Diri karuyag ko la magkinarawat hini mga hatag, kundi karuyag ko nga kadugangan an mga kaupayan nga iyo nakarawat."
                },
                "18": {
                    "verse_nr": "18",
                    "verse": "Sanglit, isinurat ko an iyo mga tambulig ha akon. Nakabalos na kamo ha akon, ngan sobra pa. Yana nga gindad-an ako ni Epafrodito han ngatanan nga iyo mga hatag ha akon, may-ada ko na han ngatanan nga akon ginkikinahanglan. Sugad ini hira han mahamot nga halad ngadto sa Dyos, usa nga tinubod nga unong nga nakakalipay ngan kinakarawat niya."
                },
                "19": {
                    "verse_nr": "19",
                    "verse": "Ngan an Dyos upod an hura nga bahandi pinaagi kan Cristo Jesus mahatag han ngatanan nga iyo mga kinahanglanon."
                },
                "20": {
                    "verse_nr": "20",
                    "verse": "Ngadto han aton Dyos nga Amay an himaya nga waray kataposan. Matuman kunta."
                },
                "21": {
                    "verse_nr": "21",
                    "verse": "Kumosta han ngatanan nga magtinuohon dida kan Cristo Jesus. An mga kabugtoan nga kaupod ko didi nangungumosta liwat ha iyo."
                },
                "22": {
                    "verse_nr": "22",
                    "verse": "Nangungumosta liwat ha iyo an mga magtinuohon didi, labi na an mga sakop han palasyo ni Emperador Cesar."
                },
                "23": {
                    "verse_nr": "23",
                    "verse": "Maada unta ha iyo an grasya han aton Ginoo Jesu-Cristo."
                }
            }
        }
    }
}