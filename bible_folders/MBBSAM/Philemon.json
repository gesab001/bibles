{
    "version": "MBBSAM",
    "book_name": "Philemon",
    "book_nr": "57",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tikang kan Pablo, nga binilanggo tungod kan Cristo Jesus, ngan tikang kan Timoteo nga aton bugto\u2014\nNgadto kan Filemon nga amon sangkay ngan kausa ha pagbuhat"
                },
                "2": {
                    "verse_nr": "2",
                    "verse": "ngan han mga magtinuohan nga nagkakatirok ha imo balay, ngan kan Apia ngan aton bugto nga babaye, ngan kan Arquipo nga amon igkasi sondalo"
                },
                "3": {
                    "verse_nr": "3",
                    "verse": "Tagan unta kamo han Dyos nga aton Amay ngan han Ginoo Jesu-Cristo hin grasya ngan kamurayaw."
                },
                "4": {
                    "verse_nr": "4",
                    "verse": "Bugto Filemon, ha kada pag-aampo ko, hinnanabihan ko ikaw ngan nagpapasalamat ako han akon Dyos."
                },
                "5": {
                    "verse_nr": "5",
                    "verse": "Kay nasumatan ako han imo paghigugma han ngatanan nga mga tawo han Dyos ngan han imo pagtoo han Ginoo nga hi Jesus."
                },
                "6": {
                    "verse_nr": "6",
                    "verse": "Nag-aampo ako nga an amon pakig-angbitay ha iyo sugad nga mga magtinuohon, bumunga hin turotukib nga pagsabot han ngatanan nga mga kaupayan nga aton naangkon ha aton pakig-usa kan Cristo."
                },
                "7": {
                    "verse_nr": "7",
                    "verse": "Mahal nga bugto, nakahatag ha akon an imo gugma hin dako nga kalipay ngan hura nga kadasig! Ginlipay mo an mga kasingkasing han ngatanan nga mga tawo han Dyos."
                },
                "8": {
                    "verse_nr": "8",
                    "verse": "Tungod hini, makakahimo unta ako, sugad nga imo bugto kan Cristo, pagsugo ha imo han angay buhaton."
                },
                "9": {
                    "verse_nr": "9",
                    "verse": "Kundi an gugma as nagpupugos ha akon hin paghangyo ha imo. Ginbubuhat ko ini bisan kon usa nga sinugo ni Cristo Jesus ako, hi Pablo, nga ito yana binilanggo liwat tungod ha iya."
                },
                "10": {
                    "verse_nr": "10",
                    "verse": "Sanglit nahangyo ako ha imo para kan Onesimo nga akon kalugaringon nga anak dida ha pag-alagad kan Cristo; kay nahimo ako nga iya espirituhanon nga amay samtang priso ako."
                },
                "11": {
                    "verse_nr": "11",
                    "verse": "Hadto waray hiya kapulsanan ha imo, kundi yana, mapulsanon na hiya ha aton nga duha."
                },
                "12": {
                    "verse_nr": "12",
                    "verse": "Ginpapabalik ko hiya yana ngada ha imo, ngan upod ha iya an akon kasingkasing."
                },
                "13": {
                    "verse_nr": "13",
                    "verse": "Karuyag ko unta nga hawiran ko hiya upod ha akon didi, samtang aadi ako ha bilanggoan tungod han Maupay nga Sumat, basi makabulig hiya ha akon liwan ha imo."
                },
                "14": {
                    "verse_nr": "14",
                    "verse": "Kundi, diri ko karuyag nga lugoson ko ikaw hin pagbulig ha akon; kundi karuyag ko nga pagbuhaton mo ini ha imo kalugaringon nga kaburot-on. Sanglit diri ko karuyag pagbuhaton gawas han imo pagtugot."
                },
                "15": {
                    "verse_nr": "15",
                    "verse": "Bangin nahimulag ha imo hi Onesimo hin halipot nga panahon, basi mahibalik hiya ha imo para na ha kadayonan."
                },
                "16": {
                    "verse_nr": "16",
                    "verse": "Ngan yana diri na hiya usa nga oripon, kundi labaw pa gud hin oripon: mahal gud hiya nga bugto dida kan Cristo. Minahal ko gud hiya! Ngan labaw pa nga pagmamahalon mo hiya sugad nga imo oripon ngan bugto na dida ha Ginoo!"
                },
                "17": {
                    "verse_nr": "17",
                    "verse": "Sanglit, kon gin-iisip mo pa ako nga imo kausa, karawata hiya sugad hin imo pagkarawat ha akon."
                },
                "18": {
                    "verse_nr": "18",
                    "verse": "Kon may nabuhat niya ha imo nga kasaypanan, o naka-utang ha imo hin bisan ano, isipa ini nga akon utang."
                },
                "19": {
                    "verse_nr": "19",
                    "verse": "Dinhe, isusurat ko ini han akon kalugaringon nga kamot: Ako, hi Pablo, an mabayad ha imo. (Matuod diri ko na angay ipahinumdom ha imo nga nautang mo ha akon an imo ngahaw kinabuhi.)"
                },
                "20": {
                    "verse_nr": "20",
                    "verse": "Sanglit, bugto ko, alayon, buhata ha akon ini nga akon paghangyo tungod han Ginoo; lipaya an akon kasingkasing, sugad nga bugto ha pag-alagad kan Cristo!"
                },
                "21": {
                    "verse_nr": "21",
                    "verse": "Nakakaseguro ako, samtang ginsusurat ko ini, nga bubuhaton mo an akon ginhahangyo-ngani, maaram ako nga bubuhaton mo in labaw pa gud hini."
                },
                "22": {
                    "verse_nr": "22",
                    "verse": "Andami liwat ako hin kwarto, kay naglalaom ako nga pamamatian han Dyos an pag-ampo niyo ngatanan, nga mahibabalik ako ngada ha iyo."
                },
                "23": {
                    "verse_nr": "23",
                    "verse": "Nangungumosta ha iyo hi Epafras nga kaupod ko didi ha bilanggoan tungod kan Cristo Jesus"
                },
                "24": {
                    "verse_nr": "24",
                    "verse": "ngan sugad man hira Marcos, Aristarco, Demas, ug Lucas nga akon igkasi mga magburuhat."
                },
                "25": {
                    "verse_nr": "25",
                    "verse": "Maada unta ha iyo ngatanan an grasya han Ginoo Jesu-Cristo."
                }
            }
        }
    }
}