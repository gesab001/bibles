{
    "version": "MBBSAM",
    "book_name": "Micah",
    "book_nr": "33",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ginhatag han GINOO ini nga mensahe kan Miqueas nga taga-Moreset dida han panahon nga mga hadi han Juda hira Jotam, Acas, ug Ezequias. Ginpadayag han GINOO kan Miqueas ini ngatanan nga mga butang mahitungod han Samaria ug Jerusalem."
                },
                "2": {
                    "verse_nr": "2",
                    "verse": "Pamatii ini, kamo ngatanan nga mga nasod;\npamatii ini, kamo ngatanan nga nag-uokoy ha tuna!\nMagpapamatuod kontra ha iyo an Ginoo nga DYOS.\nPamati! Naghihimangraw hiya tikang han iya langitnon nga templo."
                },
                "3": {
                    "verse_nr": "3",
                    "verse": "Maabot an GINOO tikang han iya baraan nga dapit;\nmalusad hiya ngan maglalakat dida han mga sampaw han kabukiran."
                },
                "4": {
                    "verse_nr": "4",
                    "verse": "Niyan matutunaw an kabukiran ha ilarom niya\nsugad hin taro dida hin kalayo;\nmahuhuwad ini ngadto han mga kahamub-an\nsugad hin tubig nga naawas ngadto ha ubos hin pungtod."
                },
                "5": {
                    "verse_nr": "5",
                    "verse": "Mahinanabo ini ngatanan kay nakasala ngan sinmupil han Dyos an mga tawo han Israel. Hin-o an pagbabasolon han pagsupil han Israel? An Samaria nga kapital nga syudad! Hin-o an salaan hin pagsingba hin mga diyosdiyos didto ha Juda? An Jerusalem ngahaw!"
                },
                "6": {
                    "verse_nr": "6",
                    "verse": "Sanglit nasiring an GINOO, \u201cHihimoon ko an Samaria nga tambak hin mga rinuba ha kadaygan nga tuna, nga usa nga dapit nga taramnan hin mga ubas. Ighuhuwad ko an ginpanas nga kababtoan han syudad ngadto han kahamub-an ngan ipadadayag ko an mga patukoranan han syudad."
                },
                "7": {
                    "verse_nr": "7",
                    "verse": "Pagdudugmokon an ngatanan nga mahal nga mga diyosdiyos hini, pag-uugtangon hin kalayo an ngatanan nga iginhatag ngadto han mga magraot an dungog nga kababayen-an han templo han Samaria, ngan mahihimo nga tinambak nga binayaan an ngatanan nga mga ladawan. Gin-angkon han Samaria ini nga mga butang para han mga seremonyas hin pagkahimungaan, ngan yana pagdadad-on ini nga mga ladawan han iya mga kaaway para hin mga magraot an dungog nga kababayen-an han templo didto hin iba nga dapit.\u201d"
                },
                "8": {
                    "verse_nr": "8",
                    "verse": "Niyan nagsiring hi Miqueas, \u201cTungod hini, magmamabidoon ngan magngungoyngoy ako. Maglalakat ako nga waray sapatos ngan hubo hin pagpakita han akon kabidoan. Mauwang ako sugad hin lubo ngan magngungoyngoy sugad hin tamsi nga duong."
                },
                "9": {
                    "verse_nr": "9",
                    "verse": "Diri matatambal an mga kasamdan han Samaria, ngan diri maiha mag-aantos man an Juda hin sugad nga paagi; inmabot na an pagkabungkag ngadto han mga ganghaan han Jerusalem ngahaw, diin nag-uokoy an akon mga tawo.\u201d"
                },
                "10": {
                    "verse_nr": "10",
                    "verse": "Ayaw pagsumati an aton mga kaaway didto ha Gat mahitungod han aton kapirde; ayaw niyo hira pagpakitaa nga nagtitinangis kamo. Mga tawo han Betleafra, ipakita an iyo pagturaw pinaagi hin pagpulilid dida han tapotapo."
                },
                "11": {
                    "verse_nr": "11",
                    "verse": "Kamo nga mga tawo han Safir, kadto kamo ha pagkabihag nga hubo ngan naaawod. Diri nagpapasipara hin paggawas han ira syudad adton mga nag-uokoy ha Saanan. Kon hibatian niyo nga nagngungoyngoy an mga tawo han Betesel, mahibabaroan niyo nga waray darangpanan didto."
                },
                "12": {
                    "verse_nr": "12",
                    "verse": "Namumulat hin tambulig an mga tawo han Marot, kay gindara han GINOO in karat-an nga hiraniay na ha Jerusalem."
                },
                "13": {
                    "verse_nr": "13",
                    "verse": "Kamo nga nag-uokoy didto ha Laquis, isangat ha mga karuwahe an mga kabayo. Ginsubad niyo an mga sala han Israel, sanglit kamo an tinikangan han pakasala han Jerusalem."
                },
                "14": {
                    "verse_nr": "14",
                    "verse": "Sanglit yana, mga tawo han Juda, panamilit kamo han bungto han Moresgat. Diri bubuligan han bungto han Acsib an kahadian han Israel."
                },
                "15": {
                    "verse_nr": "15",
                    "verse": "Mga tawo han Maresa, itutubyan kamo han GINOO ngadto hin kaaway nga magbibihag han iyo bungto. Makadto ngan mananago an mga pangulo han Israel didto han lungib ha Adulam."
                },
                "16": {
                    "verse_nr": "16",
                    "verse": "Mga tawo han Juda, arota an iyo buhok ha pagmasulob-on tungod han mga anak nga iyo hinihigugma. Pagdangas kamo ha iyo ngahaw sugad hin mga manaol, kay hahalinon ngadto ha pagkabihag an iyo mga anak."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Hin kamakaharadlok para hadton nahigda nga nagmiminata ngan nagpipinanhunahuna hin maraot! Kon aga na, kon may-ada na nira higayon, binubuhat nira dayon an maraot nga ira nahunahunaan."
                },
                "2": {
                    "verse_nr": "2",
                    "verse": "Kon naruruyag hira hin mga uma, inaagaw ini nira; kon naruruyag hira hin mga balay, kinukuha ini nira; waray panimalay o hiagi nga diri nira paglabtan kon ira karuyagon."
                },
                "3": {
                    "verse_nr": "3",
                    "verse": "Sanglit nasiring an GINOO, \u201cNaglalarang ako hin pagdaot ha iyo, ngan diri kamo makakalikay hini. Mahingangadto kamo ha kasamokan ngan diri na kamo maglalakat nga mapahitas-on."
                },
                "4": {
                    "verse_nr": "4",
                    "verse": "Kon umabot na ito nga panahon, gagamiton han mga tawo an susumaton mahitungod ha iyo sugad nga pananglitan hin karat-an, ngan pagkakantahon nira ini nga kanta hin pagturaw hiunong han iyo kaagi:\nNapuo na gud kita!\nGinkuha na han GINOO an aton tuna,\nngan iginhatag ini niya ngadto hadton mga nagbihag ha aton.\u201d"
                },
                "5": {
                    "verse_nr": "5",
                    "verse": "Sanglit kon umabot na an panahon nga ig-uli na an tuna ngadto han mga tawo han GINOO, mawawaray bahin an bisan hin-o ha iyo."
                },
                "6": {
                    "verse_nr": "6",
                    "verse": "Nagsiring ha akon an mga tawo, \u201cAyaw kami pagwalihi. Ayaw pagwali mahitungod hito ngatanan. Diri magpapakaalo ha amon an Dyos."
                },
                "7": {
                    "verse_nr": "7",
                    "verse": "Naghuhunahuna ba kamo nga ginabaan an mga tawo han Israel? Nawad-an na ba han iya pagpailob an GINOO? Magbubuhat ba hiya hin sugad nga mga butang? Diri ba hiya naghihimangraw nga maloloy-on hadton mga nagbubuhat hin matadong?\u201d"
                },
                "8": {
                    "verse_nr": "8",
                    "verse": "Nabaton an GINOO, \u201cSinusulong niyo an akon mga tawo sugad hin mga kaaway. Nauli an kalalaken-an tikang ha pag-awayan, nga naghuhunahuna nga talwas hira ha ira balay, kundi aada kamo nga naghuhulat hin pagkawat han ira bado."
                },
                "9": {
                    "verse_nr": "9",
                    "verse": "Pinapaiwas niyo an kababayen-an han akon mga tawo tikang han mga puroy-anan nga ira hinihigugma, ngan gintitikasan niyo an ira mga anak han akon mga kaupayan nga kadayonan."
                },
                "10": {
                    "verse_nr": "10",
                    "verse": "Buhat ngan lakat na; waray na dinhe katalwasan. An iyo mga sala an nakahulog hini nga dapit ngadto ha pagkabungkag."
                },
                "11": {
                    "verse_nr": "11",
                    "verse": "\u201cNaruruyag ini nga mga tawo han buwaon ngan malimbong nga manaragna nga nagsusudoysudoy ngan nasiring, \u2018Nananagna ako nga mag-aawas para ha iyo an bino ngan makahurubog nga irimnon.\u2019"
                },
                "12": {
                    "verse_nr": "12",
                    "verse": "\u201cKundi pagtitirokon ko kamo ngatanan nga mga tawo han Israel nga nahisalin. Titirokon ko kamo sugad hin mga karnero nga nabalik ngadto han panon. Sugad hin panabsaban nga luob hin mga karnero, maluluob na liwat an iyo tuna hin damo nga mga tawo.\u201d"
                },
                "13": {
                    "verse_nr": "13",
                    "verse": "Bubuksan han Dyos an agian para ha ira ngan pagtutugwayan hira hin paggawas tikang ha pagkabihag. Magkakagawas hira tikang han mga ganghaan han syudad ngan talwas na hira. An ira hadi nga amo an GINOO ngahaw amo an mag-uuna ha ira hin paggawas."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Pamati, kamo nga mga punoan han Israel! Angay unta kamo manimangno han katadongan"
                },
                "2": {
                    "verse_nr": "2",
                    "verse": "kundi ginsalikway niyo an maupay ngan ginhigugma niyo an maraot. Gin-aanitan niyo nga buhi an akon mga tawo ngan ginpalaknit niyo an ira unod tikang han ira mga tul-an."
                },
                "3": {
                    "verse_nr": "3",
                    "verse": "Linalam-oy niyo an akon mga tawo. Gin-aanitan niyo hira, ginbabari an ira mga tul-an, ngan iyo gintatadtad hira sugad hin karne nga lutoon."
                },
                "4": {
                    "verse_nr": "4",
                    "verse": "Maabot an panahon nga magtatawag kamo han GINOO, kundi diri hiya mabaton ha iyo. Diri hiya mamamati han iyo mga pag-ampo kay ginbuhat niyo an maraot."
                },
                "5": {
                    "verse_nr": "5",
                    "verse": "Ginlilimbongan an akon mga tawo hin mga manaragna nga nagsasaad hin kalinaw hadton mga nagbabayad ha ira, kundi gintatarhog hin away adton mga diri nagbabayad. Nasiring an GINOO ngadto hini nga mga manaragna"
                },
                "6": {
                    "verse_nr": "6",
                    "verse": "\u201cMga manaragna, tikatarapos na an iyo adlaw; natutunod na an iyo adlaw. Tungod nga ginlilipatlipat niyo an akon mga tawo, mawawaray na niyo mga panan-awon, ngan diri na kamo makakapanagna hin bisan ano.\u201d"
                },
                "7": {
                    "verse_nr": "7",
                    "verse": "Adton managna hin tiarabot nga mga butang, maaalohan tungod kay mapapakyas hira. Maaalohan hira ngatanan kay diri mabaton ha ira an Dyos."
                },
                "8": {
                    "verse_nr": "8",
                    "verse": "Kundi an ha akon nga bahin, ginpupuno ako han GINOO han iya espiritu ug gahom, ngan tinatagan ako hin pagsabot han katadongan ngan han kaisog hin pagsumat han mga tawo han Israel han ira mga sala."
                },
                "9": {
                    "verse_nr": "9",
                    "verse": "Pamati ha akon, kamo nga mga punoan han Israel, kamo nga nasalikway han katadongan ngan naghihimo nga sayop han matadong."
                },
                "10": {
                    "verse_nr": "10",
                    "verse": "Gintitindog niyo an Jerusalem nga syudad han Dyos dida hin patukoranan hin panmatay ngan diri pagkamatadong."
                },
                "11": {
                    "verse_nr": "11",
                    "verse": "Naghahadi an mga punoan han syudad tungod hin mga hukip, ginhuhubad han kapadian an Balaod tungod hin bayad, nananagna an mga manaragna tungod hin kwarta\u2014ngan nasiring hira ngatanan nga aada ha ira an GINOO. Nasiring hira, \u201cWaray karat-an nga maabot ha amon; aadi ha amon an GINOO.\u201d"
                },
                "12": {
                    "verse_nr": "12",
                    "verse": "Sanglit, tungod ha iyo, pag-aaradohon sugad hin uma an Sion, mahihimo nga tambak hin mga rinuba an Jerusalem, ngan mahihimo nga kagurangan an pungtod han Templo."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ha mga adlaw nga tiarabot an bukid nga tinitindogan han Templo\nmagigin gihahataasi han ngatanan,\nnga mananawantawan ha ngatanan nga kapungtoran.\nMahuyob ngadto hini in damo nga mga nasod"
                },
                "2": {
                    "verse_nr": "2",
                    "verse": "ngan masiring an ira mga tawo,\n\u201cSagka kita ngadto han pungtod han GINOO,\nngadto han Templo han Dyos han Israel.\nKay pagtututdoan kita niya han karuyag niya ipabuhat ha aton;\nmaglalakat kita dida han mga agianan nga iya ginpili.\nKay natikang ha Jerusalem an pagturon-an han GINOO;\ntikang ha Sion maghihimangraw hiya ngadto han iya mga tawo.\u201d"
                },
                "3": {
                    "verse_nr": "3",
                    "verse": "Pagtutuhayon niya in mga kalipongan dida han mga nasod,\ndida han dagko nga mga kagamhanan nga higrani ngan higrayo.\nPagpipilpigon nira an ira mga espada hin paghimo hin mga arado,\nngan an ira mga bangkaw hin paghimo hin mga garab.\nDiri na gud makikig-away an mga nasod,\ndiri na gud hira mangangandam para hin away."
                },
                "4": {
                    "verse_nr": "4",
                    "verse": "Mag-uokoy ha kalinaw an tagsatagsa\ndida han iya kalugaringon nga mga urubasan ngan kaigosan,\nngan waray na maghahadlok ha iya.\nAn GINOO nga Labi Kamakagarahum an nagsaad hini."
                },
                "5": {
                    "verse_nr": "5",
                    "verse": "Magsisingba ngan magsusugot han iya kalugaringon nga diyos an kada usa nga nasod, kundi magsisingba ngan magsusugot kita ha kadayonan han GINOO nga aton Dyos."
                },
                "6": {
                    "verse_nr": "6",
                    "verse": "\u201cMaabot an panahon,\u201d nasiring an GINOO, \u201cnga akon pagtitirokon an mga tawo nga akon ginkastigo, adton mga nag-antos didto ha pagkabihag."
                },
                "7": {
                    "verse_nr": "7",
                    "verse": "Mga lulid hira ngan nahirayo han ira urokyan, kundi hihimoon ko in bag-o nga tinikangan hadton mga nanhisalin, ngan mahihimo hira nga dako nga nasod. Paghahadian ko hira didto ha Bukid Sion tikang hito nga panahon ngan ha kadayonan.\u201d"
                },
                "8": {
                    "verse_nr": "8",
                    "verse": "Ngan ikaw, Jerusalem, diin nagbabantay an Dyos han iya mga tawo sugad hin magmarangno hin mga karnero tikang han iya lantawan, magigin kapital ka na liwat han ginhadian nga imo hadto anay."
                },
                "9": {
                    "verse_nr": "9",
                    "verse": "Kay ano nga nagkikinurahab ka? Kay ano nga nag-aantos ka sugad hin babaye nga tipag-aranak? Tungod ba ini nga waray ka hadi, ngan patay na an imo mga magsaragdon?"
                },
                "10": {
                    "verse_nr": "10",
                    "verse": "Paglubag ngan pag-araba, mga tawo han Jerusalem, sugad hin babaye nga nag-aanak, kay yana kinahanglan bumaya kamo han syudad ngan mag-ukoy ha kaumhan han tuna. Kinahanglan kumadto kamo ha Babilonia, kundi didto pagtatalwason kamo han GINOO tikang han iyo mga kaaway."
                },
                "11": {
                    "verse_nr": "11",
                    "verse": "Nagtitirok in damo nga mga nasod hin pagsulong ha imo. Nasiring hira, \u201cKinahanglan pagbungkagon an Jerusalem! Kikitaon ta ini nga syudad dida ha kabungkagan!\u201d"
                },
                "12": {
                    "verse_nr": "12",
                    "verse": "Kundi diri maaram ini nga mga nasod han hunahuna han GINOO. Diri hira maaram nga gintirok hira basi pagkastigohon ha sugad nga paagi nga gintitirok an mga inani basi paggiokon."
                },
                "13": {
                    "verse_nr": "13",
                    "verse": "Nasiring an GINOO, \u201cMga tawo han Jerusalem, kadtoa ngan kastigoha an imo mga kaaway! Hihimoon ko kamo nga sugad kamakusog hin baka nga may puthaw nga mga sungay ngan bronse nga mga kulo. Pagdudugmokon niyo in damo nga mga nasod, ngan an manggad nga ira nakuha pinaagi hin panlupig, iyo ighahalad ha akon nga Ginoo han bug-os nga kalibutan.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Mga tawo han Jerusalem, tiroka an iyo mga kasondalohan! Ginpapalibotan kita! Sinusulong nira an pangulo han Israel!"
                },
                "2": {
                    "verse_nr": "2",
                    "verse": "Nasiring an GINOO, \u201cBetlehem Efrata, usa ka han gigugutiayi nga mga bungto han Juda, kundi tikang ha imo paguguwaon ko in punoan para han Israel, kanay mga ginikanan natikang pa han kadaan nga mga katuigan.\u201d"
                },
                "3": {
                    "verse_nr": "3",
                    "verse": "Sanglit itutubyan han GINOO an iya mga tawo ngadto han ira mga kaaway tubtob han pag-anak han babaye nga tipag-aranak han iya anak nga lalake. Niyan magkakausa na liwat an ira kalugaringon nga mga tawo ngan an ira igkasi taga nasod nga aadto ha pagkabihag."
                },
                "4": {
                    "verse_nr": "4",
                    "verse": "Kon umabot hiya, paghahadian niya an iya mga tawo pinaagi han kusog nga natikang han GINOO ngan pinaagi han pagkaharangdon han GINOO nga Dyos. Mag-uokoy nga murayaw an iya mga tawo kay an mga tawo ha bug-os nga kalibutan makilala han iya pagkagamhanan"
                },
                "5": {
                    "verse_nr": "5",
                    "verse": "ngan magdadara hiya hin kalinaw.\nKon sulongon na han mga Asiriahanon an aton nasod ngan masulod nira an aton mga kota, susugoon ta hin pakiaway ha ira an aton gikukusogi nga mga pangulo."
                },
                "6": {
                    "verse_nr": "6",
                    "verse": "Pinaagi han kusog han mga hinganiban, sasakopon nira an Asiria nga tuna ni Nimrod, ngan tatalwason kita nira tikang han mga Asiriahanon kon sulongon nira an aton katunaan."
                },
                "7": {
                    "verse_nr": "7",
                    "verse": "An mga tawo han Israel nga mahisalin nga buhi masusugad hin nakakapahalibway nga tun-og nga ginpadara han GINOO para hin damo nga mga nasod, sugad hin tarahiti para hin nagtutubo nga mga tanom. Matapod hira han Dyos, diri han tawo."
                },
                "8": {
                    "verse_nr": "8",
                    "verse": "Adton mga nanhisalin pa dida han mga nasod masusugad hira hin liyon nga namimiling hin pagkaon didto ha kagurangan o ha panabsaban. Natampo ini hiya dida han mga karnero, binabanghag ngan ginpipikaspikas an mga karnero\u2014ngan waray na gud ini hira paglaom hin katalwas."
                },
                "9": {
                    "verse_nr": "9",
                    "verse": "Dadag-on han Israel an iya mga kaaway ngan pupuohon hira ngatanan."
                },
                "10": {
                    "verse_nr": "10",
                    "verse": "Nasiring an GINOO, \u201cHito nga panahon kukuhaon ko an iyo mga kabayo ngan gugubaon ko an iyo mga karuwahe."
                },
                "11": {
                    "verse_nr": "11",
                    "verse": "Pupukanon ko an mga syudad didto han iyo tuna ngan pagrurub-on ko an ngatanan nga iyo mga kota."
                },
                "12": {
                    "verse_nr": "12",
                    "verse": "Pagdadaoton ko an mga anting-anting nga iyo ginagamit ngan diri ko kamo sasalinan hin mga paratigo."
                },
                "13": {
                    "verse_nr": "13",
                    "verse": "Pagdudugmokon ko an iyo mga diyosdiyos ngan an baraan nga mga harigi nga bato nga iyo ginsisingba. Diri na kamo magsisingba han mga butang nga kamo la ngahaw an naghimo."
                },
                "14": {
                    "verse_nr": "14",
                    "verse": "Pagpupukanon ko an mga ladawan han diyosa nga hi Asera didto han iyo tuna, ngan pagbubungkagon ko an iyo mga syudad."
                },
                "15": {
                    "verse_nr": "15",
                    "verse": "Ngan ha akon dako nga kapungot sisirotan ko an mga nasod nga waray magsugot ha akon.\u201d"
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Pamatii an sumbong han GINOO kontra han Israel.\nTindog, O GINOO, ngan ipasaka an imo sumbong. Pabatia an kabukiran ngan an kapungtoran han imo igsisiring."
                },
                "2": {
                    "verse_nr": "2",
                    "verse": "Kamo nga kabukiran, kamo nga waray kataposan nga mga patukoranan han tuna, pamatii an sumbong han GINOO! May sumbong an GINOO kontra han iya mga tawo. Ipapasaka niya in sumbong kontra han Israel."
                },
                "3": {
                    "verse_nr": "3",
                    "verse": "Nasiring an GINOO, \u201cMga tawo ko, ano an akon ginbuhat ha iyo? Kay ano nga binubug-atan na man kamo ha akon? Batona ako."
                },
                "4": {
                    "verse_nr": "4",
                    "verse": "Ginpagawas ko kamo ha Ehipto. Gintalwas ko kamo han pagkaoripon. Ginsugo ko hira Moises, Aaron, ug Miriam hin pagmando ha iyo."
                },
                "5": {
                    "verse_nr": "5",
                    "verse": "Mga tawo ko, hinumdomi an ginlarang ha iyo ni Hadi Balak han Moab, ngan kon gin-unan-o ni Balaam nga anak ni Beor hin pagbaton ha iya. Hinumdomi an mga butang nga nahinabo dida han dalan tikang han kampo didto ha Akasya ngadto ha Gilgal. Hinumdomi ini nga mga butang ngan makakasabot kamo han akon ginbuhat hin pagtalwas ha iyo.\u201d"
                },
                "6": {
                    "verse_nr": "6",
                    "verse": "Ano an akon pagdadad-on ngadto han GINOO nga Dyos han langit, kon kumanhi ako hin pagsingba ha iya? Magdadara ba ako han gimamag-upayi nga mga nati nga baka nga pagtutuboron nga mga halad ngadto ha iya?"
                },
                "7": {
                    "verse_nr": "7",
                    "verse": "Malilipay ba an GINOO kon dad-an ko hiya hin yinukot nga mga karnero o hin waray paghubas nga mga sapa hin lana hin olibo? Ighahalad ko ba ha iya an akon suhag nga anak hin pagbayad han akon mga sala?"
                },
                "8": {
                    "verse_nr": "8",
                    "verse": "Diri, ginsumatan kita han GINOO kon ano an maupay. Amo ini an ginkikinahanglan niya ha aton: pagbuhat hin matadong, pagpakita hin dayuday nga paghigugma, ngan pag-ukoy ha mapinaubsanon nga pakigkausa han aton Dyos."
                },
                "9": {
                    "verse_nr": "9",
                    "verse": "May kinaadman an tawo nga nahadlok han GINOO. Nagtatawag hiya ngadto han syudad, \u201cPamati, kamo nga mga tawo nga nagkakatirok didto han syudad."
                },
                "10": {
                    "verse_nr": "10",
                    "verse": "Didto han mga balay han magraot nga mga tawo aadto in mga manggad nga ira nakuha hin diri tangkod nga paagi. Nagamit hira hin diri husto nga mga taraksan nga akon napupungtan."
                },
                "11": {
                    "verse_nr": "11",
                    "verse": "Uunanhon ko hin pagpasaylo hin mga tawo nga nagamit hin diri husto nga mga timbangan?"
                },
                "12": {
                    "verse_nr": "12",
                    "verse": "Nasingabot han mga pobre an iyo mga riko, ngan mga buwaon kamo ngatanan."
                },
                "13": {
                    "verse_nr": "13",
                    "verse": "Sanglit gintikangan ko na an iyo pagkapukan ug pagkabungkag tungod han iyo mga sala."
                },
                "14": {
                    "verse_nr": "14",
                    "verse": "Makaon kamo, kundi diri kamo mabubusog\u2014ngani, gugutomon la kamo gihapon. Magdadara kamo hin mga butang, kundi diri kamo makakatipig hini. Bisan ano nga iyo matipigan, aagawon didto ha pag-awayan."
                },
                "15": {
                    "verse_nr": "15",
                    "verse": "Magpupugas kamo, kundi diri kamo mag-aani. Magpipii kamo hin lana tikang hin mga olibo, kundi diri gud kamo makakagamit hini. Maghihimo kamo hin bino, kundi diri gud kamo makakainom hini."
                },
                "16": {
                    "verse_nr": "16",
                    "verse": "Mahinanabo ini kay ginsunod niyo an magraot nga mga binuhatan ni Hadi Omri ngan han iya anak nga hi Hadi Acab. Ginpadayon niyo an ira mga paagi, sanglit pagdadaoton ko kamo ngan pagtatamayon kamo han ngatanan. Pagtatamayon kamo han mga tawo ha ngatanan nga mga dapit.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Waray na gud paglaom! Sugad ako hin ginugutom nga tawo nga diri nakakaagi hin bunga nga nahisalin dida han mga kahoy ngan mga ubas dida han mga puno han ubas. Pinanmuro na an ngatanan nga mga ubas ngan an ngatanan nga magrasa nga mga igos."
                },
                "2": {
                    "verse_nr": "2",
                    "verse": "Waray na gud nahisalin nga tangkod nga tawo dinhe ha tuna, waray na gud maunongon han Dyos. Naghuhulat an kada usa hin higayon hin pagpatay. An kada tawo nagbibiling hin higayon hin pagdakop han iya igkasi taga nasod."
                },
                "3": {
                    "verse_nr": "3",
                    "verse": "Maaram gud hira ngatanan magbuhat hin maraot. Nangangaro hin hukip an mga opisyal ngan mga maghurukom. An tawo nga ira hinangad nasumat ha ira han iya karuyag, sanglit nagkasarabot na la hira hin paglarang hin maraot."
                },
                "4": {
                    "verse_nr": "4",
                    "verse": "Bisan an gimamaupayi ug gitatangkori ha ira sugad la han mga banwa hin kawaray pulos.\nInmabot na an adlaw nga kakastigohon han Dyos an mga tawo, sumala han iya pagpahimatngoni ha ira pinaagi ha iya mga magbarantay nga mga manaragna. Nagugupong na hira yana."
                },
                "5": {
                    "verse_nr": "5",
                    "verse": "Ayaw pagtuod han iyo amyaw o pagsarig han iyo sangkay. Paghirot han iyo iginyayakan bisan ngadto han iyo asawa."
                },
                "6": {
                    "verse_nr": "6",
                    "verse": "Hini nga mga panahon sugad la hin mga lurong an pagdara han mga anak nga kalalaken-an han ira mga amay, inaatohan han mga anak nga kababayen-an an mga iroy nira, pinakikiawayan han mga umagad nga kababayen-an an ira mga ugangan nga kababayen-an; an mga kaaway hin usa ka tawo amo an mga sakop han iya kalugaringon nga panimalay."
                },
                "7": {
                    "verse_nr": "7",
                    "verse": "Kundi magbabantay ako han GINOO. Maghuhulat ako nga malaomon han Dyos nga magtatalwas ha akon. Pamamatian ako han akon Dyos."
                },
                "8": {
                    "verse_nr": "8",
                    "verse": "Waray katadongan nga an aton mga kaaway maghiyukat ha aton. Natumba kita, kundi mabangon liwat kita. Yana aada kita ha kasisidman, kundi tatagan kita hin kapawa han GINOO."
                },
                "9": {
                    "verse_nr": "9",
                    "verse": "Nakasala kita han GINOO, sanglit yana kinahanglan ilobon ta hin madaliay an iya kasina. Kundi ha kataposan pananalipdan kita niya ngan tatadongon an mga sayop nga ginbuhat ha aton. Igagawas kita niya ngadto han kapaw-an; mabubuhi kita hin pagkita han iya pagtalwas ha aton."
                },
                "10": {
                    "verse_nr": "10",
                    "verse": "Niyan hikikit-an ini han aton mga kaaway ngan maaalohan hira\u2014an mga kaaway nga nagsunlog ha aton hin pagsiring, \u201cHain man an GINOO nga iyo Dyos?\u201d Hikikit-an ta hira nga mapipirde ngan pagtatamaktamakan sugad hin lapok ha kakalsadahan."
                },
                "11": {
                    "verse_nr": "11",
                    "verse": "Mga tawo han Jerusalem, maabot an panahon hin pag-ayad han mga pader han syudad. Hito nga panahon pagpapahiluagon an iyo katunaan."
                },
                "12": {
                    "verse_nr": "12",
                    "verse": "Mabalik ngada ha iyo an iyo mga tawo tikang han ngatanan nga mga dapit\u2014tikang ha Asiria didto ha sinirangan, tikang ha Ehipto didto ha salatan, tikang ha katunaan han Salog Eufrates, tikang ha higrayo nga kadagatan ngan kabukiran."
                },
                "13": {
                    "verse_nr": "13",
                    "verse": "Kundi mahihimo nga kamingawan an tuna tungod han pagkamaraot hadton mga umurokoy."
                },
                "14": {
                    "verse_nr": "14",
                    "verse": "Magin magmarangno ka unta han imo mga tawo, O GINOO, an mga tawo nga imo ginpili. Bisan kon nag-uokoy hira nga nahibubulag didto han kagurangan, ginlilibotan hira hin matambok nga mga tuna. Pakadtoa ngan pakaona hira didto han matambok nga mga panabsaban han Basan ug Galaad, sugad han ira ginbuhat han maiha na nga panahon."
                },
                "15": {
                    "verse_nr": "15",
                    "verse": "Pagbuhat hin mga milagro para ha amon, O GINOO, sugad han imo ginbuhat hadto nga mga adlaw han pagpagawsa mo ha amon han Ehipto."
                },
                "16": {
                    "verse_nr": "16",
                    "verse": "Hikikit-an ini han mga nasod ngan magtuturaw hira bisan pa ha ira kamagkusog. Ha ira kaawod tatak-omon nira an ira mga baba ngan sasagpoon an ira mga talinga."
                },
                "17": {
                    "verse_nr": "17",
                    "verse": "Magkakamang hira dida han tapotapo sugad hin mga halas; magkakagawas hira nga nangungurog ngan nahahadlok tikang han ira magrig-on nga mga kota. Ha kahadlok madangop hira han GINOO nga aton Dyos."
                },
                "18": {
                    "verse_nr": "18",
                    "verse": "Waray na iba nga diyos nga sugad ha imo, O GINOO; nagpapasaylo ka han mga sala han imo mga tawo nga nanhisalin nga buhi. Diri ka nagpapabilin hin kasina ha kadayonan, kundi nalilipay ka hin pagpakita ha amon han imo dayuday nga paghigugma."
                },
                "19": {
                    "verse_nr": "19",
                    "verse": "Magmamaloloy-on ka na liwat ha amon. Pagtatamaktamakan mo an amon mga sala ngan ilalabog mo ini ngadto han kahiladman han dagat!"
                },
                "20": {
                    "verse_nr": "20",
                    "verse": "Ipapakita mo an imo kamatinumanon ngan dayuday nga paghigugma han imo mga tawo nga mga tulin ni Abraham ngan ni Jacob, sumala han imo ginsumpa ngadto han amon kaapoy-apoyan ha maiha na nga panahon."
                }
            }
        }
    }
}