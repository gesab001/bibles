{
    "version": "MBBSAM",
    "book_name": "Zephaniah",
    "book_nr": "36",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini an mensahe nga ginhatag han GINOO kan Sofonias dida han panahon nga hadi han Juda hi Josias nga anak ni Amon. (Tulin hi Sofonias ni Hadi Ezequias pinaagi kanda Amarias, Gedalias, ug Cusi.)"
                },
                "2": {
                    "verse_nr": "2",
                    "verse": "Nagsiring an GINOO, \u201cPagbubungkagon ko an ngatanan nga mga butang ha tuna"
                },
                "3": {
                    "verse_nr": "3",
                    "verse": "an ngatanan nga katawhan ug kamanampan, ngan katamsihan ug kaisdaan. Pupukanon ko an mga magraot. Pupuohon ko an ngatanan nga mga tawo, ngan waray gud mahisasalin nga buhi. Ako nga GINOO an nagyakan."
                },
                "4": {
                    "verse_nr": "4",
                    "verse": "\u201cKakastigohon ko an mga tawo han Jerusalem ngan han bug-os nga Juda. Paparaon ko an kataposan nga tigaman hin pagsingba kan Baal didto, ngan waray na gud ngani manunumdom han pagano nga kapadian nga nag-aalagad ha iya."
                },
                "5": {
                    "verse_nr": "5",
                    "verse": "Pupuohon ko an bisan hin-o nga nasaka han atop ngan nagsisingba han adlaw, han bulan, ngan han mga bitoon. Pupuohon ko liwat adton mga nagsisingba ha akon ngan nagsusumpa han ira kamaunongon ha akon, kundi nagsusumpa liwat ha ngaran han diyos nga hi Milcom."
                },
                "6": {
                    "verse_nr": "6",
                    "verse": "Pupuohon ko adton mga binmulag nga waray na magsunod ha akon, adton mga diri nadangop ha akon o diri napapagtutdo ha akon.\u201d"
                },
                "7": {
                    "verse_nr": "7",
                    "verse": "Hirani na an adlaw nga maghuhukom na an GINOO; sanglit paghilom kamo ha iya atubangan. Nag-aandam na an GINOO hin paghalad han iya mga tawo ngan nagdapit na hin mga kaaway hin panikas han Juda."
                },
                "8": {
                    "verse_nr": "8",
                    "verse": "Nasiring an GINOO, \u201cDida hito nga adlaw hin pangihaw, kakastigohon ko an mga opisyal, an mga anak nga kalalaken-an han hadi, ngan an ngatanan nga nanggagawi hin langyaw nga mga pamatasan."
                },
                "9": {
                    "verse_nr": "9",
                    "verse": "Kakastigohon ko an ngatanan nga nagsisingba sugad hin mga pagano ngan nangangawat ngan namamatay basi pagpun-on hin mga kinawat an balay han ira agaron."
                },
                "10": {
                    "verse_nr": "10",
                    "verse": "\u201cDida hito nga adlaw,\u201d nasiring an GINOO, \u201chibabatian niyo in panangis dida han ganghaan han Jerusalem nga ginngaranan nga Ganghaan han Isda. Hibabatian niyo in pagnguyngoy didto han barobag-o pa nga bahin han syudad ngan hin dako nga aringasa hin pagkarumpag didto han kapungtoran."
                },
                "11": {
                    "verse_nr": "11",
                    "verse": "Pagnguyngoy ngan pagtangis kon hibatian niyo ini, kamo nga nag-uokoy didto han uruubos nga bahin han syudad, kay magkakamatay na an ngatanan nga mga magparatigayon!"
                },
                "12": {
                    "verse_nr": "12",
                    "verse": "\u201cDida hito nga panahon makuha ako hin suga ngan uusisahon ko an Jerusalem. Kakastigohon ko an mga tawo nga himyang ngan natapod ha ira kalugaringon, nga nasiring ha ira la ngahaw, \u2018Waray an GINOO magbubuhat hin maupay o maraot.\u2019"
                },
                "13": {
                    "verse_nr": "13",
                    "verse": "Paninikason an ira mga manggad ngan panrurub-on an ira mga balay. Diri gud hira mag-uokoy dida han kabablayan nga ira gintitindog o mainom han bino nga abot han mga urubasan.\u201d"
                },
                "14": {
                    "verse_nr": "14",
                    "verse": "Hirani na an dako nga adlaw han GINOO\u2014hiraniay na gud ngan maabot hin madagmit! Magmamapait ito nga adlaw, kay bisan an giiisogi nga mga sondalo magtatangis tungod hin pagturaw!"
                },
                "15": {
                    "verse_nr": "15",
                    "verse": "Magigin adlaw ito hin kapungot, adlaw hin kakurian ug kasakitan, adlaw hin pagkaruba ug pagkabungkag, adlaw hin kasisidman ngan kadulom, masirom ngan dampogon nga adlaw"
                },
                "16": {
                    "verse_nr": "16",
                    "verse": "adlaw nga puno han aringasa hin mga trompeta hin away ngan han gogliat han araway hin mga sondalo nga nasulong hin panarig-on nga mga syudad ngan hin higtaas nga mga lantawan."
                },
                "17": {
                    "verse_nr": "17",
                    "verse": "Nasiring an GINOO, \u201cPadadad-an ko an mga tawo hin sugad nga mga karat-an basi hira ngatanan mangapkap ha ira paglakat sugad hin buta. Nakasala hira ha akon, ngan yana iipison ko an ira dugo sugad hin tubig, ngan madudunot ha tuna an ira patay nga mga lawas.\u201d"
                },
                "18": {
                    "verse_nr": "18",
                    "verse": "Dida han adlaw nga ipakita na han GINOO an iya kapungot, diri makakatalwas ha ira bisan an ngatanan nira nga salapi ug bulawan. Uugtangon an bug-os nga tuna pinaagi han kalayo han iya kasina. Pupuohon niya hin tigda an ngatanan nga nag-uokoy ha tuna."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Waray alo nga nasod, panmurubuot daw"
                },
                "2": {
                    "verse_nr": "2",
                    "verse": "nga diri ka pa nalalaya ngan nararapdag sugad hin bukad, nga diri pa naabot ha imo an naglalaga nga kasina han GINOO, nga diri pa naabot an adlaw han iya kapungot."
                },
                "3": {
                    "verse_nr": "3",
                    "verse": "Pangitaa an GINOO, kamo ngatanan nga mapaubsanon nga mga tawo han tuna, nga nagsusugot han iya mga sugo. Buhata an matadong ngan pagpaubos kamo ha atubangan han GINOO. Bangin makalikay kamo han kastigo dida han adlaw han kapungot han GINOO."
                },
                "4": {
                    "verse_nr": "4",
                    "verse": "Waray mahibibilin didto ha syudad han Gaza. Babayaan an Ascalon. Paiiwason an mga tawo han Asdod sulod hin tunga la hin adlaw, ngan paiiwason han ira syudad an mga tawo han Ecron."
                },
                "5": {
                    "verse_nr": "5",
                    "verse": "Maghihikaraot kamo nga mga Filisteohanon, kamo nga mga tawo nga nag-uokoy dida han baybayon. Ginsirotan na kamo han GINOO. Pupuohon kamo niya, ngan waray usa ha iyo nga mahibibilin."
                },
                "6": {
                    "verse_nr": "6",
                    "verse": "Mahihimo an iyo tuna dida ha ligid han dagat nga kaumhan nga may mga payagpayag hin mga magmarangno hin mga karnero ngan mga tangkal hin mga karnero."
                },
                "7": {
                    "verse_nr": "7",
                    "verse": "Pag-uokyan an iyo tuna han mahisalin nga buhi nga mga tawo han Juda. Papapanabsabon nira didto an ira mga panon ngan mangangaturog hira didto han kabablayan han Ascalon. Maupod ha ira an GINOO nga ira Dyos ngan pauuswagon na liwat hira."
                },
                "8": {
                    "verse_nr": "8",
                    "verse": "Nasiring an GINOO nga Labi Kamakagarahum, \u201cHinbatian ko an mga tawo han Moab ug Amon nga nagtatamay ngan nagpapakaalo han akon mga tawo, ngan naghihinambog nga aagawon nira an tuna."
                },
                "9": {
                    "verse_nr": "9",
                    "verse": "Sugad nga amo gud ako an buhi nga GINOO nga Dyos han Israel, nagsusumpa ako nga pagbubungkagon ko an Moab ug Amon sugad han Sodoma ug Gomora. Mahihimo hira nga dapit hin mga luong hin asin ngan ruba an ngatanan ngan luob hin kabanwaan. Pagtitikasan hira nga kukuhaon an ira tuna han akon mga tawo nga mahisasalin nga buhi.\u201d"
                },
                "10": {
                    "verse_nr": "10",
                    "verse": "Kakastigohon hin sugad an mga tawo han Moab ug Amon tungod han ira kamapahitas-on ug kamaparayawon, ngan tungod han ira pagpakaalo han mga tawo han GINOO nga Labi Kamakagarahum."
                },
                "11": {
                    "verse_nr": "11",
                    "verse": "Paghahadlokon hira hin duro han GINOO. Pupukanon niya an kadiyosan han tuna, ngan an ngatanan nga mga tawo magsisingba han GINOO, an kada usa didto han iya kalugaringon nga tuna."
                },
                "12": {
                    "verse_nr": "12",
                    "verse": "Pamamatayon liwat han GINOO an mga tawo han Sudan."
                },
                "13": {
                    "verse_nr": "13",
                    "verse": "Gagamiton han GINOO an iya gahom hin pagpukan han Asiria. Hihimoon niya an syudad han Ninibe nga binayaan nga ruba nga syudad, usa nga mamara nga kamingawan."
                },
                "14": {
                    "verse_nr": "14",
                    "verse": "Magigin usa na la ini nga dapit nga luoban hin mga panon hin kahayopan ngan kamanampan. Mag-uokoy dida han mga buho han rinuba nga mga harigi an mga bukaw ngan dida han mga hagdan an mga uwak, ngan hibabatian an ira mga huni, kay rarangkahon man an sidro nga mga kahoy dida han kabablayan."
                },
                "15": {
                    "verse_nr": "15",
                    "verse": "Amo ini an dadangatan han syudad nga duro hin kamapahitas-on tungod han kalugaringon niya nga gahom, ngan naghuhunahuna nga waray na hiya kataragman. Naghuhunahuna an mga tawo nga an ira syudad amo an gidadakoi dinhe ha kalibutan. Hin kamamingaw nga dapit an dadangatan hini; usa nga dapit nga papahuwayan na la hin ihalas nga kamanampan! Maisol hin duro nga kahadlok an ngatanan nga malabay hini nga mga syudad."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Maghihikaraot an Jerusalem, ito nga mahugaw ngan masupilon nga syudad, nga nagraogdaog han kalugaringon niya nga mga tawo."
                },
                "2": {
                    "verse_nr": "2",
                    "verse": "Waray ini mamati han GINOO o kumarawat han iya mga pagsaway. Waray ini sumarig han GINOO o makibulig ha iya."
                },
                "3": {
                    "verse_nr": "3",
                    "verse": "An iya mga punoan sugad na la hin mag-isog nga mga liyon; an iya mga maghurukom sugad na la hin gutom nga mga lubo, nga uraura hin kalamot nga kinakaon pati tul-an nga waray salin ha pagkaaga."
                },
                "4": {
                    "verse_nr": "4",
                    "verse": "Diri kasasarigan ngan maglingo an iya mga manaragna; ginhuhugawan han kapadian an butang nga baraan, ngan ginlulubag an balaod han Dyos para la han ira kalugaringon nga kaupayan."
                },
                "5": {
                    "verse_nr": "5",
                    "verse": "Kundi aada la gihapon ha syudad an GINOO; ginbubuhat niya an matadong ngan diri gud an sayop. Ha kada aga dayuday gud niya binubuhat an matadong ngada han iya mga tawo. Kundi an diri magtadong nga mga tawo didto nagpapadayon la hin pagbinuhat hin kasaypanan ngan diri hira naaawod."
                },
                "6": {
                    "verse_nr": "6",
                    "verse": "Nasiring an GINOO, \u201cGinpuo ko in bug-os nga mga nasod; ginbungkag ko an ira mga syudad, ngan ginbayaan ko ha kabungkagan an ira mga pader nga mga lantawan. Ginbayaan an mga syudad; waray na mga tawo ha kakalsadahan\u2014waray usa nga nahibilin."
                },
                "7": {
                    "verse_nr": "7",
                    "verse": "Naghunahuna ako nga matahod na ha akon an akon mga tawo ngan makarawat na hira han akon mga pagsaway, nga diri na gud nira hingangalimtan an gintutdo ko ha ira nga pagturon-an. Kundi waray la kaiha binmalik na liwat hira han ira maraot nga panggawi."
                },
                "8": {
                    "verse_nr": "8",
                    "verse": "\u201cHulat la,\u201d nasiring an GINOO. \u201cHulata an adlaw kon bumangon na ako hin pagsumbong han mga nasod. Ginlarang ko na hin pagtirok hin mga nasod ngan mga ginhadian basi abaton nira an kusog han akon kasina. Pag-uugtangon ko an bug-os nga tuna pinaagi han kalayo han akon kapungot."
                },
                "9": {
                    "verse_nr": "9",
                    "verse": "\u201cNiyan babalyoan ko an mga tawo han mga nasod ngan mag-aampo hira ngadi ha akon gudla, ngan diri ngadto hin iba nga kadiyosan. Magsusugot ha akon hira ngatanan."
                },
                "10": {
                    "verse_nr": "10",
                    "verse": "Bisan tikang didto han hirayo nga Sudan magdadara ngadi ha akon hin mga halad an akon nagsasarang nga mga tawo."
                },
                "11": {
                    "verse_nr": "11",
                    "verse": "Dida hito nga panahon, mga tawo ko, diri na kamo kinahanglan maawod nga sinmupil kamo ha akon. Kukuhaon ko an ngatanan nga mapahitas-on ngan parayawan, ngan diri na gud kamo masupil ha akon didto han akon baraan nga pungtod."
                },
                "12": {
                    "verse_nr": "12",
                    "verse": "Bibilinan ko didto hin mapinaubsanon ngan makalolooy nga mga tawo nga madangop ha akon hin pakibulig."
                },
                "13": {
                    "verse_nr": "13",
                    "verse": "Diri na magbubuhat hin sayop bisan kan kanay an mga tawo han Israel nga mahibilin nga buhi, diri na magbibinuwa, o maglilimbong. Magmamainuswagon ngan himyang na hira, nga waray na nira sadang kahadlokan.\u201d"
                },
                "14": {
                    "verse_nr": "14",
                    "verse": "Pagkanta ngan goliat hin kalipay, mga tawo han Israel!\nPagrayhak hin kinasingkasing, Jerusalem!"
                },
                "15": {
                    "verse_nr": "15",
                    "verse": "Ginpahunong na han GINOO an pagkastigo ha iyo;\nginkuha na niya an ngatanan niyo nga mga kaaway.\nAada ha iyo an GINOO nga hadi han Israel;\nwaray na kamo sadang kahadlokan."
                },
                "16": {
                    "verse_nr": "16",
                    "verse": "Maabot an panahon nga masiring hira ha Jerusalem,\n\u201cAyaw kahadlok, syudad han Sion!\nAyaw paluyaha an iyo mga kamot!"
                },
                "17": {
                    "verse_nr": "17",
                    "verse": "Aada ha iyo an GINOO nga iyo Dyos;\nmahatag hin pagdarag-an an iya gahom.\nMalilipay ha iyo an GINOO,\nngan ha iya paghigugma tatagan kamo niya hin bag-o nga kinabuhi.\nMagkakanta ngan magmamalipayon hiya tungod ha iyo"
                },
                "18": {
                    "verse_nr": "18",
                    "verse": "sugad kamalipayon hin mga tawo didto hin pyesta.\u201d\nNasiring an GINOO,\n\u201cGintapos ko na an akon pagtarhog hin pagpuo ha iyo\nngan ginkuha ko na an iyo kaarawdan."
                },
                "19": {
                    "verse_nr": "19",
                    "verse": "Maabot an panahon!\nKakastigohon ko an mga nagtalumpigos ha iyo;\ntatalwason ko an ngatanan nga piay\nngan pauulion ko an mga bihag.\nHihimoon ko nga ira kadungganan an ira kaarawdan,\nngan pagdadayawon hira han bug-os nga kalibutan."
                },
                "20": {
                    "verse_nr": "20",
                    "verse": "Maabot an panahon!\nPauulion ko an iyo nagsasarang nga mga tawo;\nhihimoon ko kamo nga bantogan ha bug-os nga kalibutan,\nngan magmamainuswagon na liwat kamo.\u201d\nAn GINOO an nagyakan."
                }
            }
        }
    }
}