{
    "version": "MBBSAM",
    "book_name": "Amos",
    "book_nr": "30",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini an mga pulong ni Amos nga magmarangno hin mga karnero nga taga bungto han Tecoa. Iginpadayag han Dyos ngadto kan Amos ini ngatanan nga mga butang mahitungod han Israel, duha ka tuig han waray pa an linog ha panahon nga hi Oseas amo an hadi han Juda ngan hi Jeroboam nga anak ni Joas amo an hadi han Israel."
                },
                "2": {
                    "verse_nr": "2",
                    "verse": "Nagsiring hi Amos,\n\u201cNagngungurob an GINOO tikang ha Bukid Sion;\nnag-aaningal an iya tingog tikang ha Jerusalem.\nNagmamara an mga panibsiban,\nngan nauuga an kabanwaan didto ha Bukid Carmelo.\u201d"
                },
                "3": {
                    "verse_nr": "3",
                    "verse": "Nasiring an GINOO, \u201cNagpinakasala an mga tawo han Damasco, ngan tungod hini pagkakastigohon ko gud hira. Gintalumpigos nira hin makalilisang an mga tawo han Galaad."
                },
                "4": {
                    "verse_nr": "4",
                    "verse": "Sanglit pagsusunogon ko an palasyo nga gintindog ni Hadi Hasael ngan uugtangon ko an marig-on nga mga kota ni Hadi Benhadad."
                },
                "5": {
                    "verse_nr": "5",
                    "verse": "Rurub-on ko an mga ganghaan han syudad han Damasco ngan pupuohon ko an mga umurokoy han Kahamub-an han Aben ngan an punoan han Beteden. Bibihagon an mga tawo han Siria ngan dadad-on hira ngadto han tuna han Kir.\u201d"
                },
                "6": {
                    "verse_nr": "6",
                    "verse": "Nasiring an GINOO, \u201cNagpinakasala an mga tawo han Gazam ngan tungod hini pagkakastigohon ko gud hira. Ginbihag nira in bug-os nga nasod ngan iginbaligya hira nga mga oripon ngadto han mga tawo han Edumea."
                },
                "7": {
                    "verse_nr": "7",
                    "verse": "Sanglit pagsusunogon ko an mga pader han syudad han Gaza ngan uugtangon ko an ira mga kota."
                },
                "8": {
                    "verse_nr": "8",
                    "verse": "Pupuohon ko an mga punoan han mga syudad han Asdod ug Ascalon. Kakastigohon ko an syudad han Ekron ngan magkakamatay an ngatanan nga mga Filisteohanon nga mahisalin.\u201d"
                },
                "9": {
                    "verse_nr": "9",
                    "verse": "Nasiring an GINOO, \u201cNagpinakasala an mga tawo han Tiro, ngan tungod hini pagkakastigohon ko gud hira. Ginbihag nira in bug-os nga nasod ngan ginhalin nira ngadto ha tuna han Edumea, ngan waray nira pagtumana an ginsaaran hin pagkasangkay nga ira ginhimo."
                },
                "10": {
                    "verse_nr": "10",
                    "verse": "Sanglit pagsusunogon ko an mga pader han syudad han Tiro ngan uugtangon ko an ira mga kota.\u201d"
                },
                "11": {
                    "verse_nr": "11",
                    "verse": "Nasiring an GINOO, \u201cNagpinakasala an mga tawo han Edumea, ngan tungod hini pagkakastigohon ko gud hira. Gintuyo gud nira hin pagpatay an ira kabugtoan nga mga Israelita ngan waray gud nira kalooyi hira. Waray katubtoban an ira kasina ngan makalilisang an ira pagdumot."
                },
                "12": {
                    "verse_nr": "12",
                    "verse": "Sanglit pagsusunogon ko an syudad han Teman ngan uugtangon ko an mga kota han Bosra.\u201d"
                },
                "13": {
                    "verse_nr": "13",
                    "verse": "Nasiring an GINOO, \u201cNagpinakasala an mga tawo han Amon, ngan tungod hini pagkakastigohon ko gud hira. Dida han ira mga araway hin pag-isinasakopan hin darudamo nga katunaan, ginbuno ha tiyan pa ngani nira in burod nga kababayen-an didto ha Galaad."
                },
                "14": {
                    "verse_nr": "14",
                    "verse": "Sanglit pagsusunogon ko an mga pader han syudad han Reba ngan uugtangon ko an ira mga kota. Niyan magkakamay-ada gogliat dida han adlaw han araway, ngan mamimintas an araway sugad hin bagyo."
                },
                "15": {
                    "verse_nr": "15",
                    "verse": "Mabibihag an ira hadi ngan an iya mga opisyal.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Nasiring an GINOO, \u201cNagpinakasala an mga tawo han Moab, ngan tungod hini pagkakastigohon ko gud hira. Waray nira pagtahora an mga tul-an han hadi han Edumea kay gin-agbon nira ini."
                },
                "2": {
                    "verse_nr": "2",
                    "verse": "Pagsusunogon ko an tuna han Moab ngan uugtangon ko an mga kota han Queriot. Magkakamatay an mga tawo han Moab didto ha pag-awayan samtang naggogogliat an mga sondalo ngan nagtutunog an mga trompeta."
                },
                "3": {
                    "verse_nr": "3",
                    "verse": "Papatayon ko an punoan han Moab ngan an ngatanan nga mga pangulo han tuna.\u201d"
                },
                "4": {
                    "verse_nr": "4",
                    "verse": "Nasiring an GINOO, \u201cNagpinakasala an mga tawo han Juda, ngan tungod hini pagkakastigohon ko gud hira. Gintamay nira an akon mga pagturon-an ngan waray nira pagtumana an akon mga sugo. Nahibulag hira han matuod nga dalan tungod han diri matuod nga kadiyosan nga gin-alagad han ira kaapoy-apoyan."
                },
                "5": {
                    "verse_nr": "5",
                    "verse": "Sanglit pagsusunogon ko an Juda ngan uugtangon ko an mga kota han Jerusalem.\u201d"
                },
                "6": {
                    "verse_nr": "6",
                    "verse": "Nasiring an GINOO, \u201cNagpinakasala an mga tawo han Israel, ngan tungod hini pagkakastigohon ko gud hira. Ginbabaligya nira nga mga oripon in magtadong nga mga tawo nga diri nakakabayad han ira mga utang, kablas nga mga tawo nga diri nakakabayad bisan la han kanan usa ka padis nga sandalyas."
                },
                "7": {
                    "verse_nr": "7",
                    "verse": "Tinatamakan nira an mga magluya ngan magpakalolooy ngan tinitikwang nira ha dalan an mga kablas. Nakikighilawas in anak nga lalake ngan an iya amay han amo ngahaw nga oripon nga babaye, ngan tungod hini ginhuhugawan nira an akon baraan nga ngaran."
                },
                "8": {
                    "verse_nr": "8",
                    "verse": "Ha kada dapit hin pagsingba nahigda hira dida hin mga panapton nga ira nakuha tikang han mga kablas sugad nga bayad hin mga utang. Didto han templo han ira Dyos nainom hira hin bino nga ira sinukot hadton mga utangan ha ira hin kwarta. (2:7, 8)"
                },
                "9": {
                    "verse_nr": "9",
                    "verse": "\u201cKundi, mga tawo ko, tungod adto ha iyo nga akon ginpuo an mga Amoreohanon nga sugad kahigtaas hin sidro nga mga kahoy ngan sugad kamagrig-on hin mga tuog."
                },
                "10": {
                    "verse_nr": "10",
                    "verse": "Ginpagawas ko kamo tikang ha Ehipto, ginmandoan ko kamo hin paglatas han kamingawan sulod hin 40 ka tuig, ngan iginpatag-iya ko ha iyo an tuna han mga Amoreohanon."
                },
                "11": {
                    "verse_nr": "11",
                    "verse": "Ginpili ko in pira han iyo mga anak nga kalalaken-an nga magin mga manaragna, ngan an pira han iyo batan-on nga kalalaken-an nga magin mga Nazarita. Diri ba ini matuod, mga tawo han Israel? Ako nga GINOO an nagyakan."
                },
                "12": {
                    "verse_nr": "12",
                    "verse": "Kundi ginpainom niyo hin bino an mga Nazarita ngan iyo gindid-an an mga manaragna hin paghimangraw han akon mensahe."
                },
                "13": {
                    "verse_nr": "13",
                    "verse": "Ngan yana dudugmokon ko kamo ha tuna ngan maghaharoy kamo sugad hin agutiot hin karomata nga kargado hin mga trigo."
                },
                "14": {
                    "verse_nr": "14",
                    "verse": "Waray makakakalagiw bisan pa han maglaksi nga mga paradalagan; manluluya an magkusog nga mga tawo, ngan waray mga sondalo nga makakatalwas han ira kalugaringon nga mga kinabuhi."
                },
                "15": {
                    "verse_nr": "15",
                    "verse": "Waray mga parapana nga makakaasdang, waray makakalikay han maglaksi nga mga paradalagan, ngan waray makakapalagiw han mga dikabayo."
                },
                "16": {
                    "verse_nr": "16",
                    "verse": "Hito nga adlaw bisan an giiisogi nga mga sondalo mabul-iw han ira mga hinganiban ngan magdadadlagan.\u201d An GINOO an nagyakan."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Mga tawo han Israel, pamati hini nga mensahe nga ginhimangraw han GINOO hiunong ha iyo, an bug-os nga nasod nga ginpagawas niya tikang ha Ehipto"
                },
                "2": {
                    "verse_nr": "2",
                    "verse": "\u201cHan ngatanan nga mga nasod han tuna, kamo la an akon ginkilala ngan ginpanimangno. Amo ito an nakakahimo han iyo mga sala nga uraura hin kamakalilisang, sanglit tungod hini kinahanglan kastigohon ko kamo.\u201d"
                },
                "3": {
                    "verse_nr": "3",
                    "verse": "Magkakabunyog ba in duha ka tawo hin diri anay hira magsasabot?"
                },
                "4": {
                    "verse_nr": "4",
                    "verse": "Mangurob ba in liyon didto ha kagurangan labot kon hintad-an na an iya paratayon?\nNagngungurob ba in nati nga liyon didto han iya luoban labot kon may-ada na hiya nadakpan?"
                },
                "5": {
                    "verse_nr": "5",
                    "verse": "Nabibitik ba in tamsi kon waray pagpaoni an bitik?\nNabubukas ba in bitik kon waray magsabod ini?"
                },
                "6": {
                    "verse_nr": "6",
                    "verse": "Nagtutunog ba in trompeta hin away dida hin syudad nga diri ini makapahadlok han mga tawo?\nHinahampak ba hin karat-an in syudad labot kon ipadara ini han GINOO?"
                },
                "7": {
                    "verse_nr": "7",
                    "verse": "Diri gud magbubuhat hin bisan ano an Ginoo nga DYOS kon diri anay niya ipadayag an iya pagburot-an ngadto han iya mga surugoon nga mga manaragna."
                },
                "8": {
                    "verse_nr": "8",
                    "verse": "Kon magngungurob in liyon, hin-o in diri mahahadlok?\nKon naghihimangraw an Ginoo nga DYOS, hin-o in makakapugong hin pagsangyaw han iya mensahe?"
                },
                "9": {
                    "verse_nr": "9",
                    "verse": "Pahibaroa adton mga nag-uokoy didto han mga palasyo han Asdod ug Ehipto: \u201cPagkatirok kamo didto han kapungtoran palibot han Samaria ngan kitaa an dako nga kasamok ngan an mga pagtalapas nga binubuhat didto.\u201d"
                },
                "10": {
                    "verse_nr": "10",
                    "verse": "Nasiring an GINOO, \u201cGinpupuno hini nga mga tawo an ira mga palasyo hin mga butang nga tinikas nira pinaagi hin pagtalapas ug panlupig. Diri ngani hira maaram kon ano an pagkatangkod."
                },
                "11": {
                    "verse_nr": "11",
                    "verse": "Sanglit paglilibotan hin kaaway an ira tuna, pagbubungkagon an ira mga kota, ngan paninikasan an ira mga palasyo.\u201d"
                },
                "12": {
                    "verse_nr": "12",
                    "verse": "Nasiring an GINOO, \u201cSugad nga hin-abotan pa hin magmarangno hin karnero in duha na la nga paa o usa na la nga talinga han karnero nga ginkaon hin liyon, gutiay la liwat an mahisasalin nga buhi han mga tawo han Samaria, nga yana nanhuhundarig dida hin magtahom nga mga higdaan."
                },
                "13": {
                    "verse_nr": "13",
                    "verse": "Pamati yana ngan pahimatngoni an mga tulin ni Jacob,\u201d nasiring an Ginoo nga DYOS nga Labi Kamakagarahum."
                },
                "14": {
                    "verse_nr": "14",
                    "verse": "\u201cDida han adlaw nga kastigohon ko na an mga tawo han Israel tungod han ira mga sala, bubungkagon ko an mga altar han Betel. Mapupunggot an mga kanto han kada altar ngan mahuhulog ha tuna."
                },
                "15": {
                    "verse_nr": "15",
                    "verse": "Bubungkagon ko in mga balay han kathagkot ngan mga balay han katpaso. Maruruba an mga balay nga inadornohan hin marpil ngan mabubungkag an dagko nga mga balay.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Pamati hini, kamo nga kababayen-an han Samaria, nga natambok sugad han kabakahan ha Basan nga maupay an katubong, nga magdarahog han mga magluya, magtalumpigos han mga kablas, ngan karuyag niyo nga dayuday mag-andam ha iyo an iyo mga bana hin makahurubog nga irimnon!"
                },
                "2": {
                    "verse_nr": "2",
                    "verse": "Tungod kay baraan man an Ginoo nga DYOS, nagsaad hiya, \u201cMaabot an mga adlaw nga magamit hira hin mga kaw-it hin pagdanas ha iyo; an tagsatagsa ha iyo masusugad hin isda nga nakawil."
                },
                "3": {
                    "verse_nr": "3",
                    "verse": "Pagdadanason kamo ngadto han gihaharanii nga lungag dida han pader ngan ilalabog kamo ha gawas.\u201d"
                },
                "4": {
                    "verse_nr": "4",
                    "verse": "Nasiring an Ginoo nga DYOS, \u201cMga tawo han Israel, pakadto kamo han baraan nga dapit didto ha Betel ngan pagbuhat kamo hin sala kon karuyag niyo! Pakadto kamo ha Gilgal ngan pagpatakas kamo hin pakasala! Kadto na ngan pagdara hin mga mananap nga ighahalad nga tinubod ha ikinaaga, ngan dad-a an iyo mga ikanapulo nga bahin ha kada ikatulo ka adlaw."
                },
                "5": {
                    "verse_nr": "5",
                    "verse": "Kadto na ngan ighalad an iyo tinapay ha pagpasalamat ngadto ha Dyos, ngan iparayaw an iyo sobra nga mga halad! Amo ini an butang nga naruruyagan niyo pagbuhat."
                },
                "6": {
                    "verse_nr": "6",
                    "verse": "\u201cAmo ako an nagdara hin kagutom ngadto han ngatanan niyo nga mga syudad, kundi waray kamo bumalik ha akon."
                },
                "7": {
                    "verse_nr": "7",
                    "verse": "Ginpugngan ko hin pag-uran dida han pagkinahanglan niyo para han iyo mga tanom. Ginpauranan ko ha usa nga syudad, kundi waray didto ha lain nga syudad. Inuranan in usa nga uma, kundi nagmara in lain nga uma."
                },
                "8": {
                    "verse_nr": "8",
                    "verse": "Tungod nga maluya na man hira tungod hin uhaw, an mga tawo hin pira nga syudad kinmadto hin usa nga syudad nga ginlaoman nira nga may-ada tubig, kundi diri ngani igo hin pag-inom. Waray kamo gihapon bumalik ha akon."
                },
                "9": {
                    "verse_nr": "9",
                    "verse": "\u201cGinpadara ko in mapaso nga hangin basi magmara an iyo mga tanom. Gin-ubos han mga duron an ngatanan niyo nga mga tanaman ngan mga urubasan, an iyo mga kaigosan ngan mga kaolibohan. Kundi waray kamo gihapon bumalik ha akon."
                },
                "10": {
                    "verse_nr": "10",
                    "verse": "\u201cGinpadara ko ha iyo in peste nga sugad han akon ginbuhat didto ha Ehipto. Pinanmatay ko didto ha pag-awayan an iyo batan-on nga kalalaken-an ngan ginkuha ko an iyo mga kabayo. Iginpabaho ko ha iyo an mga patay nga lawas didto han iyo mga kampo. Kundi waray kamo gihapon bumalik ha akon."
                },
                "11": {
                    "verse_nr": "11",
                    "verse": "\u201cGinpuo ko in pira ha iyo sugad han akon pagpuoha han Sodoma ug Gomora. Adton nahisalin ha iyo nga buhi sugad hin naglalaga nga sungo nga gin-agaw tikang ha kalayo. Kundi waray kamo gihapon bumalik ha akon,\u201d nasiring an GINOO."
                },
                "12": {
                    "verse_nr": "12",
                    "verse": "\u201cSanglit, mga tawo han Israel, kakastigohon ko kamo. Ngan tungod nga pagbubuhaton ko ini, pag-andam kamo hin pag-atubang han akon paghukom!\u201d"
                },
                "13": {
                    "verse_nr": "13",
                    "verse": "An Dyos amo an naghimo han kabukiran\nngan nagtuha han kahanginan.\nIginpahayag niya ha tawo an iya panhunahuna;\nginhimo niya nga gab-i an adlaw.\nNaglakat hiya ha mga kahitas-an han tuna.\nAmo ini an iya ngaran: an Ginoo nga DYOS nga Labi Kamakagarahum!"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Pamati, mga tawo han Israel, hini nga masulob-on nga kanta nga akon ginkakanta ha iyo"
                },
                "2": {
                    "verse_nr": "2",
                    "verse": "Napukan na an uray nga Israel,\nNgan diri na gud mabangon!\nNalunay hiya nga ginpasibay-an ha tuna,\nNgan waray gud nabulig hin pagbangon ha iya."
                },
                "3": {
                    "verse_nr": "3",
                    "verse": "Nasiring an Ginoo nga DYOS, \u201cIn usa nga syudad ha Israel mapadara hin usa ka yukot nga mga sondalo, kundi usa la ka gatos an mabalik; mapadara in lain nga syudad hin usa ka gatos, kundi napulo la an mabalik.\u201d"
                },
                "4": {
                    "verse_nr": "4",
                    "verse": "Nasiring an GINOO ha mga tawo han Israel, \u201cKadi kamo ha akon ngan mabubuhi kamo."
                },
                "5": {
                    "verse_nr": "5",
                    "verse": "Ayaw kamo pagkadto ha Berseba hin pagsingba. Ayaw kamo pamiling ha akon didto ha Betel\u2014mapupukan na an Betel. Ayaw kamo pagkadto ha Gilgal\u2014mabibihag an iya mga tawo.\u201d"
                },
                "6": {
                    "verse_nr": "6",
                    "verse": "Pakadto kamo ha GINOO ngan mabubuhi kamo. Kon diri kamo kumadto, mabutho hiya sugad hin kalayo ngada han mga tawo han Israel. Susunogon an mga tawo han Betel ngan waray gud makakaparong hini."
                },
                "7": {
                    "verse_nr": "7",
                    "verse": "Ginhukman na kamo nga naglulubag han katadongan ngan naglilimbong han mga tawo han ira mga katungod!"
                },
                "8": {
                    "verse_nr": "8",
                    "verse": "Ginhimo han GINOO an mga bitoon,\nan Pleyades ug Orion.\nGinhimo niya nga kapawa an kasisidman,\nngan gab-i an adlaw.\nTinatawag niya an katubigan han dagat,\nngan hinuhuwad niya ngada han tuna.\nAn GINOO amo an iya ngaran."
                },
                "9": {
                    "verse_nr": "9",
                    "verse": "Binubungkag niya an mga gamhanan\nngan an ira magrig-on nga mga panalipdanan."
                },
                "10": {
                    "verse_nr": "10",
                    "verse": "Kamo nga mga tawo napupungot hin bisan hin-o nga nagsasaway han diri matadong ngan nagyayakan han bug-os nga kamatuoran didto ha hukmanan."
                },
                "11": {
                    "verse_nr": "11",
                    "verse": "Gintalumpigos niyo an mga kablas ngan gintikasan niyo hira han ira mga pagkaon. Sanglit diri kamo mag-uokoy dida han maghusay nga mga balay nga bato nga iyo gintitindog o diri kamo mainom hin bino tikang han magtahom nga mga urubasan nga iyo gintatanom."
                },
                "12": {
                    "verse_nr": "12",
                    "verse": "Maaram ako nga makalilisang an iyo mga sala ngan damo an mga pagtalapas nga iyo nabuhat. Ginpapakurian niyo an mag-upay nga mga tawo, kinakarawat niyo in mga hukip, ngan ginpupugngan niyo an mga kablas hin pag-angkon hin katadongan didto han mga hukmanan."
                },
                "13": {
                    "verse_nr": "13",
                    "verse": "Sanglit maupay nala an paghilom ha sugad nga magraot nga mga panahon."
                },
                "14": {
                    "verse_nr": "14",
                    "verse": "Talinguhaa an pagbuhat han matadong ngan diri han maraot, basi mabuhi kamo. Niyan maupod ha iyo hin tinuod an GINOO nga Dyos nga Labi Kamakagarahum, sumala han iyo siring."
                },
                "15": {
                    "verse_nr": "15",
                    "verse": "Pagdumti an maraot, higugmaa an maupay, ngan parig-ona an katadongan didto han mga hukmanan. Bangin malooy an GINOO ha mga tawo hini nga nasod nga nanhisalin pa nga buhi."
                },
                "16": {
                    "verse_nr": "16",
                    "verse": "Sanglit nasiring an Ginoo nga DYOS nga Labi Kamakagarahum, \u201cMay-ada mga pagnguyngoy ngan mga pagtangis hin kabido dida han mga kalsada han syudad. Bisan an mga para-uma tatawgon hin pagmasulob-on upod hadton mga sinuholan hin pagmasulob-on."
                },
                "17": {
                    "verse_nr": "17",
                    "verse": "May-ada mga pagnguyngoy didto han ngatanan nga mga urubasan. Mahinanabo ini ngatanan kay makanhi ako hin pagkastigo ha iyo.\u201d An GINOO an nagyakan."
                },
                "18": {
                    "verse_nr": "18",
                    "verse": "Hin kamakalilisang para ha iyo nga ngangangandoy han adlaw han GINOO! Ano man an kaupayan ha iyo hito nga adlaw? Para ha iyo magigin adlaw ini hin kasisidman, ngan diri hin kapawa."
                },
                "19": {
                    "verse_nr": "19",
                    "verse": "Sugad ini hin tawo nga ha paglikay niya hin liyon iginkatapo hin uso! O sugad hin tawo nga nauli ha iya balay ngan ha pagduon ha bungbong tinukob hin halas!"
                },
                "20": {
                    "verse_nr": "20",
                    "verse": "Magdadara an adlaw han GINOO hin kasisidman ngan diri hin kapawa; adlaw ini hin kadulom nga waray gud pagkamapawa."
                },
                "21": {
                    "verse_nr": "21",
                    "verse": "Nasiring an GINOO, \u201cNadiri ako han iyo mga pyesta, makuri ko na mailob ini!"
                },
                "22": {
                    "verse_nr": "22",
                    "verse": "Kon maghalad kamo han iyo mga hayop nga tinubod ngan mga halad nga pagkaon, diri ako makarawat hini. Diri ako makarawat han mga mananap nga iyo ginpatambok, nga gindadara nga halad ngadi ha akon."
                },
                "23": {
                    "verse_nr": "23",
                    "verse": "Pahunonga na an iyo mag-aringasa nga mga kanta; diri ako karuyag mamati han iyo mga arpa."
                },
                "24": {
                    "verse_nr": "24",
                    "verse": "Paawasa lugod niyo an katadongan sugad hin sapa ngan an pagkamatadong sugad hin salog nga diri gud nagmamara."
                },
                "25": {
                    "verse_nr": "25",
                    "verse": "\u201cMga tawo han Israel, waray ako magkinahanglan hin mga halad nga tinubod ngan mga halad sulod hadto nga 40 ka tuig nga akon pagdara ha iyo hin paglatas han kamingawan."
                },
                "26": {
                    "verse_nr": "26",
                    "verse": "Kundi yana, tungod nga ginsingba niyo in mga ladawan ni Sicut nga iyo hadi nga diyos, ngan ni Quiyon nga iyo bitoon nga diyos, dadad-on niyo ito nga mga ladawan"
                },
                "27": {
                    "verse_nr": "27",
                    "verse": "kon ighalin ko na kamo hin kabihag ngadto hin tuna nga unhan pa han Damasco,\u201d nasiring an GINOO kanay ngaran amo an Dyos nga Labi Kamakagarahum."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Hin kamakaharadlok para ha iyo nga an kinabuhi himyang didto ha Sion, ngan para ha iyo nga waray kahadlok ug kakulba an pag-ukoy didto ha Samaria\u2014kamo nga mga dumagko hini nga gamhanan nga nasod nga Israel, kamo nga dinadangpan han mga tawo hin pakibulig."
                },
                "2": {
                    "verse_nr": "2",
                    "verse": "Kadtoa ngan kitaa an syudad han Calne. Niyan kadtoa an dako nga syudad han Hamat ngan lugsong ngadto han Filisteohanon nga syudad han Gat. Mauruupay ba hira kay han mga ginhadian han Juda ug Israel? Hiruhiluag ba an ira katunaan kay han iyo?"
                },
                "3": {
                    "verse_nr": "3",
                    "verse": "Nadiri kamo hin pagtuod nga maabot in adlaw hin karat-an, kundi an iyo binubuhat amo an nakapahirani hito nga adlaw."
                },
                "4": {
                    "verse_nr": "4",
                    "verse": "Hin kamakaharadlok para ha iyo nga nahundaray dida han iyo magtahom nga mga higdaan, nga nagkikinaon hin karne han mga nati nga baka ug karnero."
                },
                "5": {
                    "verse_nr": "5",
                    "verse": "Sugad kan David naruruyag kamo hin pagkomposo hin mga kanta, ngan pagtokar hini dida hin mga arpa."
                },
                "6": {
                    "verse_nr": "6",
                    "verse": "Nagpatakas kamo hin pag-inom hin bino ngan nagamit kamo han gimamaupayi nga mga pahamot, kundi waray kamo pagmasulob-on han karuba han Israel."
                },
                "7": {
                    "verse_nr": "7",
                    "verse": "Sanglit uunahon kamo hin paghalina nga mga bihag. Matatapos an iyo mga pangaon ngan mga bangkite."
                },
                "8": {
                    "verse_nr": "8",
                    "verse": "Iginsumpa han GINOO nga Dyos nga Labi Kamakagarahum ini nga pahimatngon: \u201cNapupungot ako han kamapahitas-on han mga tawo han Israel. Gintatamay ko an ira magtahom nga mga palasyo. Itutubyan ko an ira kapital nga syudad ngan an ngatanan nga aada hini ngadto han mga kaaway.\u201d"
                },
                "9": {
                    "verse_nr": "9",
                    "verse": "Kon may-ada napulo nga kalalaken-an nga mahibilin dida hin panimalay, magkakamatay hira."
                },
                "10": {
                    "verse_nr": "10",
                    "verse": "An tawo nga uropod han minatay, nga tinaporan liwat han paglubong, amo an magdadara han minatay ha gawas han balay. Sisidngon an bisan hin-o nga nahibilin pa ha balay, \u201cMay-ada pa ba dida iba nga kaupod mo?\u201d\nMabaton ito nga tawo, \u201cWaray!\u201d\nNiyan masiring an uropod, \u201cHilom! Kinahanglan maghinay kita bisan hin paghinabi han ngaran han GINOO.\u201d"
                },
                "11": {
                    "verse_nr": "11",
                    "verse": "Kon magsugo na an GINOO, gugubaon an dagko ngan gudti nga mga balay."
                },
                "12": {
                    "verse_nr": "12",
                    "verse": "Nadalagan ba an mga kabayo dida hin kababtoan? Gin-aarado ba hin mga tawo an dagat pinaagi hin mga baka? Kundi ginhimo niyo nga hilo an katadongan ngan sayop an matadong."
                },
                "13": {
                    "verse_nr": "13",
                    "verse": "Naghinambog kamo mahitungod han pagbihaga niyo han bungto han Lodebar. Naparayaw kamo, \u201cNakuha namon an Karnaim pinaagi han amon kalugaringon nga kusog.\u201d"
                },
                "14": {
                    "verse_nr": "14",
                    "verse": "Nasiring an GINOO nga Dyos nga Labi Kamakagarahum, \u201cMga tawo han Israel, susugoon ko in taga gawas nga kasondalohan hin pagsakop han iyo nasod. Pagraraogdaogon kamo hini nga mga sondalo tikang ha Aragian han Hamat didto ha amihanan ngadto han Sapa han Araba didto ha timogan.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Iginpakita ha akon han Ginoo nga DYOS in usa nga panan-awon. Dida hini nga panan-awon hinkit-an ko hiya nga nagtutuha hin kabalay hin mga duron kahuman gudla magarab an sakate nga bahin han hadi, ngan nagtikang na liwat panubo an kabanwaan."
                },
                "2": {
                    "verse_nr": "2",
                    "verse": "Dida han akon panan-awon hinkit-an ko nga inuubos han mga duron an ngatanan nga mga banwa ug tanom ha tuna, ngan sinmiring ako, \u201cO Ginoo nga DYOS, pasayloa an imo mga tawo! Uunanhon nira hin kabuhi? Gutiay na la hira ngan maluya na hira.\u201d"
                },
                "3": {
                    "verse_nr": "3",
                    "verse": "Nagliwat an GINOO han iya hunahuna ngan nagsiring, \u201cDiri mahinanabo an imo hinkit-an.\u201d"
                },
                "4": {
                    "verse_nr": "4",
                    "verse": "Iginpakita ha akon han Ginoo nga DYOS in lain nga panan-awon, diin hinkit-an ko hiya nga nag-aandam hin pagkastigo han iya mga tawo pinaagi hin kalayo. Ginsunog han kalayo an hiluag nga kalalawdan ha ilarom han tuna ngan nagtikang liwat ini hin pag-ugtang han tuna."
                },
                "5": {
                    "verse_nr": "5",
                    "verse": "Niyan sinmiring ako, \u201cO Ginoo nga DYOS, pahunonga gad! Uunanhon hin kabuhi han imo mga tawo? Gutiay na la hira ngan maluya na hira.\u201d"
                },
                "6": {
                    "verse_nr": "6",
                    "verse": "Nag-iba na liwat an GINOO han iya hunahuna ngan nagsiring, \u201cDiri liwat ini mahinanabo.\u201d"
                },
                "7": {
                    "verse_nr": "7",
                    "verse": "Iginpakita ha akon han GINOO in lain nga panan-awon, diin hinkit-an ko hiya nga natindog ha ligid hin pader nga ginamitan hin tunton hin pagtindog, ngan nakakadara hiya hin tunton."
                },
                "8": {
                    "verse_nr": "8",
                    "verse": "Pinmakiana hiya ha akon, \u201cAmos, ano an imo hinkikit-an?\u201d\n\u201cUsa nga tunton,\u201d binmaton ako.\nNiyan sinmiring hiya, \u201cGinagamit ko ini ha pagpakita nga an akon mga tawo sugad hin hilig nga pader. Diri ko na liliwaton an akon hunahuna hin pagkastigo ha ira."
                },
                "9": {
                    "verse_nr": "9",
                    "verse": "Pagbubungkagon an mga dapit nga ginsisingbahan han mga tulin ni Isaac. Babayaan nga mga ruba an baraan nga mga dapit han Israel. Tataposon ko na an panimalay ni Hadi Jeroboam.\u201d"
                },
                "10": {
                    "verse_nr": "10",
                    "verse": "Niyan nagpadara hin sumat hi Amasias nga padi han Betel ngadto kan Hadi Jeroboam han Israel: \u201cNakahunahuna hi Amos hin pagpatay ha imo ha butnga han mga tawo. Makakabungkag han nasod an iya mga pamulong."
                },
                "11": {
                    "verse_nr": "11",
                    "verse": "Amo ini an iya siring, \u2018Mamamatay ha pag-awayan hi Jeroboam ngan pagdadad-on an mga tawo han Israel ngadto ha pagkabihag tikang han ira tuna.\u2019\u201d"
                },
                "12": {
                    "verse_nr": "12",
                    "verse": "Nagsiring kan Amos hi Amasias, \u201cIgo na ito, manaragna! Balik ngadto ha Juda ngan didto buhata an imo pagwali. Pabaydi ha ira ini nga imo pagwali."
                },
                "13": {
                    "verse_nr": "13",
                    "verse": "Ayaw na gud panagna dinhe ha Betel. Amo ini an kanan hadi dapit hin pagsingba, amo ini an templo han nasod.\u201d"
                },
                "14": {
                    "verse_nr": "14",
                    "verse": "Binmaton hi Amos, \u201cDiri ako amo an manaragna nga napasuhol. Magmarangno ako hin mga panon ngan magbarantay liwat ako hin mga igos."
                },
                "15": {
                    "verse_nr": "15",
                    "verse": "Kundi ginkuha ako han GINOO tikang han akon buruhaton nga magmarangno hin mga karnero ngan ginsugo ako niya pagkanhi ngan pagpanagna ngadto han iya nasod nga Israel."
                },
                "16": {
                    "verse_nr": "16",
                    "verse": "Sanglit yana pamati han iginsiring han GINOO. Pinapaukoy mo ako hin pagpanagna ngan pagyinakan kontra han mga tawo han Israel."
                },
                "17": {
                    "verse_nr": "17",
                    "verse": "Sanglit, Amasias, nasiring ha imo an Ginoo. \u2018Mahihimo an imo asawa nga babaye nga maraot an dungog didto han syudad ngan pamamatayon an imo mga anak didto ha pag-awayan. Pagbabahinbahinon an imo tuna ngan ipapanhatag ini ngadto ha iba, ngan mapatay ka didto hin tuna nga diri nakilala han Dyos. Ngan pagdadad-on gud an mga tawo han Israel ngadto ha pagkabihag tikang han ira kalugaringon nga tuna.\u2019\u201d"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Iginpakita ha akon han GINOO in lain nga panan-awon diin hinkit-an ko in alat nga puno hin mga bunga."
                },
                "2": {
                    "verse_nr": "2",
                    "verse": "Pinmakiana an GINOO, \u201cAmos, ano an imo hinkikit-an?\u201d\n\u201cAlat nga puno hin mga bunga,\u201d binmaton ako.\nNagsiring ha akon an GINOO, \u201cInmabot na an kataposan para han akon nasod nga Israel. Diri ko na liliwaton an akon hunahuna hin pagkastigo ha ira."
                },
                "3": {
                    "verse_nr": "3",
                    "verse": "Dida hito nga adlaw an mga kanta didto han palasyo mahihimo nga mga kanta hin pagtaguminatay. Magkakamay-ada mga patay nga lawas ha ngatanan nga mga dapit. Ilalabog hira ha gawas ngan ito nga dapit magmamamingaw.\u201d"
                },
                "4": {
                    "verse_nr": "4",
                    "verse": "Pamati hini, kamo nga nagtatamak han mga magpakalolooy ngan nagtatalinguha hin pagpuo han mga kablas han nasod."
                },
                "5": {
                    "verse_nr": "5",
                    "verse": "Nasiring kamo ha iyo la ngahaw, \u201cMakuri na kami makahulat nga maliwas na an baraan nga mga adlaw basi makagbaligya kami han amon mga pagkaon. San-o pa katatapos an Adlaw nga Iparahuway basi makagbaligya na liwat kami? Niyan amon pahihitas-on an pagbaligya, magamit kami hin diri husto nga mga taraksan, ngan linastihan nga mga timbangan ha paglimbong han amon mga pumaralit."
                },
                "6": {
                    "verse_nr": "6",
                    "verse": "Mamahalon namon hin pagbaligya han waray pulos nga trigo. Mamimiling kami hin kablas nga tawo nga diri makakabayad han iya mga utang, bisan ngani hin pagpalit hin usa ka padis nga sandalyas, ngan papaliton namon hiya nga usa nga oripon.\u201d"
                },
                "7": {
                    "verse_nr": "7",
                    "verse": "Nagsumpa an GINOO nga Dyos han Israel, \u201cDiri ko gud hingangalimtan an magraot nira nga binuhatan."
                },
                "8": {
                    "verse_nr": "8",
                    "verse": "Sanglit malinog an tuna, ngan magmamabidoon an ngatanan ha tuna. Mababay-og an bug-os nga nasod; matubo ini ngan maon-on liwat sugad han pagtaob ug paghubas han Salog Nilo."
                },
                "9": {
                    "verse_nr": "9",
                    "verse": "Maabot an panahon nga matutunod an adlaw nga naudto pa la, ngan magsisirom an tuna dida ha dayag nga kaadlawon. Ako nga Ginoo nga DYOS an nagyakan."
                },
                "10": {
                    "verse_nr": "10",
                    "verse": "Hihimoon ko an iyo mga pyesta nga mga adlaw hin paglubong, ngan mga pagtangis hin kabidoan an iyo maglipayon nga mga kanta. Magpapakiskis kamo ngan magbabado kamo hin sako, ngan masusugad kamo hin mga kag-anak nga masulob-on tungod han ira usa la nga anak nga lalake. Magmamapait ito nga adlaw tubtob ha kataposan."
                },
                "11": {
                    "verse_nr": "11",
                    "verse": "\u201cMaabot an panahon nga magpapadara ako hin gutom nganhi ha tuna. Gugutomon an mga tawo, kundi diri hin tinapay; uuhawon hira, kundi diri hin tubig. Gugutomon ngan uuhawon hira hin mensahe nga tikang han GINOO. Ako nga Ginoo nga DYOS an nagyakan."
                },
                "12": {
                    "verse_nr": "12",
                    "verse": "Magsusudoysudoy an mga tawo tikang ha Dagat nga Patay ngadto han Mediteraneo ngan maglilibot hira tikang ha amihanan ngadto ha sinirangan. Mamimiling hira ha ngatanan nga dapit hin mensahe nga tikang han GINOO, kundi diri hira makakaagi hini."
                },
                "13": {
                    "verse_nr": "13",
                    "verse": "Dida hito nga adlaw manhihiraptay tungod hin uhaw bisan an mag-upay an panlawas nga mga batan-on nga kalalaken-an ngan kababayen-an."
                },
                "14": {
                    "verse_nr": "14",
                    "verse": "Adton mga nagsusumpa pinaagi han mga diyosdiyos han Samaria, nga nasiring, \u2018Pinaagi han diyos han Dan\u2019 o \u2018Pinaagi han diyos han Berseba\u2019\u2014mapupukan ito nga mga tawo ngan diri na gud mabangon.\u201d"
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Hinkit-an ko an Ginoo nga natindog sapit han altar. Nagsugo hiya: \u201cDuroha pagbalbag an igbaw nga mga bahin han mga harigi han Templo basi mabay-og an patukoranan. Pamuonga ini ngan panhuloga ngada han mga ulo han mga tawo. Pamamatayon ko ha pag-awayan an nahisalin han mga tawo. Waray usa nga makakalikay; waray usa nga makakapalagiw."
                },
                "2": {
                    "verse_nr": "2",
                    "verse": "Bisan kon mag-ukab hira tipakadto han tuna han mga patay, dadakpon ko hira. Bisan kon magsaka hira ngadto ha langit, ilulusad ko hira."
                },
                "3": {
                    "verse_nr": "3",
                    "verse": "Kon tumago hira didto ha bawbaw han Bukid Carmelo, pamimilngon ngan dadakpon ko hira. Kon tumago hira ha akon didto han kahiladman han dagat, susugoon ko an higante nga mananap han dagat pagkagat ha ira."
                },
                "4": {
                    "verse_nr": "4",
                    "verse": "Kon bihagon hira han ira mga kaaway, magsusugo ako nga pamatayon hira. Naglalarang gud ako hin pagpuo ngan diri hin pagbulig ha ira.\u201d"
                },
                "5": {
                    "verse_nr": "5",
                    "verse": "Kinakaptan han Ginoo nga DYOS nga Labi Kamakagarahum an tuna,\nngan nalinog ini;\nnagmamabidoon an ngatanan nga nag-uokoy ha tuna.\nNatubo an bug-os nga kalibutan\nngan naun-on liwat ini sugad\nhan Salog Nilo."
                },
                "6": {
                    "verse_nr": "6",
                    "verse": "Gintitindog han GINOO an iya urokyan didto han kalangitan,\nngan ibinubutang niya an panganoron ha igbaw han tuna.\nTinatawag niya an katubigan han dagat,\nngan ihinuhuwad niya ngada han tuna.\nAn GINOO amo an iya ngaran!"
                },
                "7": {
                    "verse_nr": "7",
                    "verse": "Nasiring an GINOO, \u201cMga tawo han Israel, ginhuhunahuna ko an mga tawo han Sudan sugad han akon paghunahuna ha iyo. Gindara ko an mga Filisteohanon tikang ha Creta ngan an mga Siriahanon tikang ha Kir, sugad nga gindara ko kamo tikang ha Ehipto."
                },
                "8": {
                    "verse_nr": "8",
                    "verse": "Ako nga Ginoo nga DYOS an nagbabantay hini nga makasasala nga ginhadian han Israel, ngan bubungkagon ko ini ha bawbaw han tuna. Kundi diri ko pupuohon an ngatanan nga mga tulin ni Jacob."
                },
                "9": {
                    "verse_nr": "9",
                    "verse": "\u201cMagsusugo ako ngan pagbabay-ogon an mga tawo han Israel sugad hin mga tinipasi nga gin-aag-ag. Pagsasaraon ko hira dida han mga nasod basi mahibulag an ngatanan nga waray mga pulos."
                },
                "10": {
                    "verse_nr": "10",
                    "verse": "Magkakamatay didto ha pag-awayan an mga makasasala han akon mga tawo\u2014hira ngatanan nga nasiring, \u2018Diri an Dyos matugot nga makahirani ha aton an karat-an.\u2019\u201d"
                },
                "11": {
                    "verse_nr": "11",
                    "verse": "Nasiring an GINOO, \u201cMaabot an adlaw nga ipapahiuli ko an ginhadian ni David, nga sugad hin balay nga naruba. Pag-aaydon ko an mga pader hini ngan ipapahiuli ko ini. Titindogon ko na liwat ini ngan hihimoon ko nga sugad han kadaan."
                },
                "12": {
                    "verse_nr": "12",
                    "verse": "Sanglit sasakopon han mga tawo han Israel an nahisalin nga tuna han Edumea ngan an ngatanan nga mga nasod nga akon sakop hadto anay.\u201d Amo ini an siring han GINOO nga magburuhat hini."
                },
                "13": {
                    "verse_nr": "13",
                    "verse": "\u201cMaabot an adlaw,\u201d nasiring an GINOO,\n\u201cnga magmamalaksi an pagtubo han mga trigo nga diri ini maaakos han mga mag-arani,\nngan magmamalaksi an pagtubo han mga ubas nga diri ini maaakos hin paghimo han bino.\nMaturo hin matam-is nga bino an kabukiran,\nngan mag-aawas hini an kapungtoran."
                },
                "14": {
                    "verse_nr": "14",
                    "verse": "Ibabalik ko an akon mga tawo ngadto han ira tuna.\nPagtitindogon na liwat nira an ira mga syudad nga nagkaruruba ngan mag-uokoy hira didto.\nMagtatanom hira hin mga urubasan ngan manginginom hira han bino.\nMaghihimo hira hin mga tanaman ngan mangangaon hira han mga bunga."
                },
                "15": {
                    "verse_nr": "15",
                    "verse": "Igtatanom ko an akon mga tawo dida han tuna nga iginhatag ko ha ira,\nngan diri na gud hira paggagaboton.\u201d\nAn GINOO nga iyo Dyos an nagyakan."
                }
            }
        }
    }
}