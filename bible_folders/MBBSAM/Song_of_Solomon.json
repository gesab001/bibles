{
    "version": "MBBSAM",
    "book_name": "Song of Solomon",
    "book_nr": "22",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ini an labi kamatahom nga mga kanta ni Solomon."
                },
                "2": {
                    "verse_nr": "2",
                    "verse": "Ginluob mo ako hin mga harok han imo mga im-im;\nan imo gugma matam-is pa kay han bino."
                },
                "3": {
                    "verse_nr": "3",
                    "verse": "An paghinabe han imo ngaran;\nnagpapahinumdom han alimyon han imo pagkamahamot.\nSanglit tunay an paghigugma han mga daraga ha imo."
                },
                "4": {
                    "verse_nr": "4",
                    "verse": "Dad-a ako ngan pagkalakat kita;\nikaw an akon hadi ngan dad-a ako ngadto han imo kwarto.\nMagmamalipayon kita nga duha;\npatakas hin pag-inom ngan wad-a ta dida ha paghigugma an aton kalugaringon.\nDiri urosahon nga hinihigugma ka han ngatanan nga kababayen-an!"
                },
                "5": {
                    "verse_nr": "5",
                    "verse": "Kababayen-an han Jerusalem, tinuod nga tabunon ako kundi mahusay,\ntabunon ako sugad han mga tulda ha kamingawan han Kedar,\nkundi mahusay sugad han mga kurtina ha palasyo ni Solomon."
                },
                "6": {
                    "verse_nr": "6",
                    "verse": "Ayaw ako pagtamaya tungod han akon panit,\nkay sinirakan ako han adlaw.\nNasina ha akon an akon kabugtoan nga kalalaken-an\nngan ginpatrabaho ako nira ha urubasan;\nngan waray na ako panahon hin pagmangno han akon kalugaringon."
                },
                "7": {
                    "verse_nr": "7",
                    "verse": "Sumati ako, akon hinigugma,\nngain mo dadad-a hin pagpanibsib an imo mga panon?\nDiin ini hira sisirong han naudto nga adlaw?\nKay ano nga aadto ta man ikaw bibilnga han mga panon han iba nga mga magmarangno?"
                },
                "8": {
                    "verse_nr": "8",
                    "verse": "Diri ka ba maaram han dapit,\nikaw, an labi kamatahom han kababayen-an?\nLakat ngan sunda an panon;\npamiling hin panibsiban han imo kakandingan,\nhirani han mga tulda han mga magmarangno."
                },
                "9": {
                    "verse_nr": "9",
                    "verse": "Ikaw nga akon hinigugma nakakakabig hin kalalaken-an,\nsugad nga in babayi nga kabayo nakakapukaw han balatian\nhan lalaki nga mga kabayo han mga karuwahe ni Faraon."
                },
                "10": {
                    "verse_nr": "10",
                    "verse": "Matahom an imo hilaba mga buhok nga matabon han imo mga bayhon,\nngan natunton ha imo liog sugad hin mga alahas."
                },
                "11": {
                    "verse_nr": "11",
                    "verse": "Kundi ighihimo ka namon hin kwentas nga bulawan,\nnga may mga sabong nga salapi."
                },
                "12": {
                    "verse_nr": "12",
                    "verse": "Samtang nahigda an akon hadi,\nnaluob an hangin hin alimyon han akon pahamot."
                },
                "13": {
                    "verse_nr": "13",
                    "verse": "Mahamot sugad hin mirra an akon higugmaon\nsamtang nasandig hiya ha akon mga dughan."
                },
                "14": {
                    "verse_nr": "14",
                    "verse": "An akon hinigugma sugad han mga bukad ha kapatagan\nnga namumukalkag ha mga urubasan han Engadi."
                },
                "15": {
                    "verse_nr": "15",
                    "verse": "Hin kamahusay nimo, akon hinigugma;\nnasilaw gud hin gugma an imo mga mata!"
                },
                "16": {
                    "verse_nr": "16",
                    "verse": "Hin kagwapo nimo, akon minahal;\nnakakalipay ka gud ha akon!\nAton higdaan an linghod nga kabanwaan"
                },
                "17": {
                    "verse_nr": "17",
                    "verse": "nga paduros han aton balay an mga sidro,\nngan aton alkoba an mga kahoy nga sipres."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Usa la ako nga bukad ha kapatagan han Saron,\nusa nga liryo ha kahimub-an hin bukid."
                },
                "2": {
                    "verse_nr": "2",
                    "verse": "Sugad hin liryo dida hin katungkan amo man an akon hinigugma dida han kababayen-an."
                },
                "3": {
                    "verse_nr": "3",
                    "verse": "Kon itanding hin iba nga kalalaken-an, an akon minahal,\nsugad hin kahoy nga mansanas dida ha butnga han kagurangan.\nKaruyag ko hin pagsirong ha iya landong,\nngan pagtilaw han matam-is niya nga bunga."
                },
                "4": {
                    "verse_nr": "4",
                    "verse": "Gindara ako niya ha iya kombitehan,\nngan gintahoban ako niya han bandera han gugma."
                },
                "5": {
                    "verse_nr": "5",
                    "verse": "Pakusga ako hin mga pasas,\nngan pakaona ako hin mga mansanas!\nKay naluya ako tungod hin balatian han gugma."
                },
                "6": {
                    "verse_nr": "6",
                    "verse": "Inuunlan ko an iya wala nga kamot,\nngan nahapuhap ha akon an iya tuo nga kamot."
                },
                "7": {
                    "verse_nr": "7",
                    "verse": "Saari ako niyo, kababayen-an han Jerusalem;\npagsumpa kamo pinaagi han malaksi nga bugsok\nnga diri niyo sasamokon an amon paghigugma."
                },
                "8": {
                    "verse_nr": "8",
                    "verse": "Nabati ako han tingog han akon higugmaon.\nNaabot hiya nga nagdadalagan ha kabukiran,\nngan ha kapungtoran ngadi ha akon."
                },
                "9": {
                    "verse_nr": "9",
                    "verse": "Sugad hin malaksi nga bugsok an akon hinigugma,\nsugad hin nati nga lalaki nga bugsok.\nNatindog hiya ha ligid han pader.\nNahiling hiya ha bintana,\nngan nag-iinaw hiya dida han mga rehas."
                },
                "10": {
                    "verse_nr": "10",
                    "verse": "Nakikighimangraw ha akon an akon higugmaon.\nSanglit kadi na, akon hinigugma;\nakon minahal, bunyog ha akon."
                },
                "11": {
                    "verse_nr": "11",
                    "verse": "Linmabay na an kathagkot; hinmunong na an pag-inuran"
                },
                "12": {
                    "verse_nr": "12",
                    "verse": "namumukalkag ha kaumhan an mga bukad.\nAmo ini an panahon hin pagkanta,\nhinbabatian ha kaumhan an honi han mga sarapati."
                },
                "13": {
                    "verse_nr": "13",
                    "verse": "Nagtikang na an pagkahinog han mga igos;\nnangangalimyon an namumukad nga mga ubas.\nSanglit kadi na, akon hinigugma,\nakon minahal, bunyog ha akon."
                },
                "14": {
                    "verse_nr": "14",
                    "verse": "Sugad ka hin sarapati nga natago ha mga lungag hin bato.\nPakitaa ako han imo mahusay nga bayhon ngan pabatia ako han imo manamit nga tingog."
                },
                "15": {
                    "verse_nr": "15",
                    "verse": "Dakpa an mga miro, an gudtiay nga mga miro,\nnga diri pa nira pupuohon an aton namumukad nga urubasan."
                },
                "16": {
                    "verse_nr": "16",
                    "verse": "Akon hiya, an akon higugmaon, ngan iya man ako.\nGinpapasibsib niya an iya panon dida han mga liryo"
                },
                "17": {
                    "verse_nr": "17",
                    "verse": "ngada han panharupoy ha kaagahon\nngan kapara han kasisidman.\nBalik gad, akon hinigugma, sugad hin malaksi nga bugsok,\nsugad hin lalaki nga bugsok ha kabukiran han Betero."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ha akon pagkaturog ha kada gab-i,\ngin-inop ko an akon higugmaon;\nginbiling ko hiya, kundi waray ko hiya hiagii."
                },
                "2": {
                    "verse_nr": "2",
                    "verse": "Ginsinudoysudoy ko an syudad,\nha kakalsadahan ngan mga kasuoksuokan.\nGinbiling ko an akon higugmaon.\nGinbiniling ko, kundi waray ko hiya hiagii."
                },
                "3": {
                    "verse_nr": "3",
                    "verse": "Hinkit-an ako han nagsusudoy nga mga magbarantay han syudad.\nGinpakianhan ko hira, \u201cWaray ba kamo makakita han akon higugmaon?\u201d"
                },
                "4": {
                    "verse_nr": "4",
                    "verse": "Ha akon gudla pagbaya ha ira, hin-agian ko hiya.\nGinkaptan ko hiya ngan waray ko na hiya buhii\ntubtob nga gindara ko hiya ha balay han akon iroy,\nngadto han kwarto nga akon natawohan."
                },
                "5": {
                    "verse_nr": "5",
                    "verse": "Saari ako niyo, kababayen-an han Jerusalem,\npagsumpa pinaagi han maglaksi nga mga bugsok\nnga diri niyo sasamokon an amon paghigugma."
                },
                "6": {
                    "verse_nr": "6",
                    "verse": "Ano ba ini nga tikanhi tikang ha sinirangan, sugad hin harigi nga aso,\nnga nangangalimyon hin insyenso ug mirra,\nan insyenso nga iginbaligya han mga magparatigayon?"
                },
                "7": {
                    "verse_nr": "7",
                    "verse": "Kitaa! Amo ini hi Solomon nga sakay han iya trono;\nsaysenta nga mga sondalo an gwardya ha iya,\nan gimamaupayi nga mga sondalo ha Israel."
                },
                "8": {
                    "verse_nr": "8",
                    "verse": "Batid hira ngatanan han espada;\nbatid gud hira ngan nalagas na la hira ha pag-awayan.\nSangkap hin espada an kada usa ha ira,\nandam kon sulongon hira ha gab-i."
                },
                "9": {
                    "verse_nr": "9",
                    "verse": "Nasakay hin trono hi Hadi Solomon nga hinimo han gimamahali nga kahoy."
                },
                "10": {
                    "verse_nr": "10",
                    "verse": "Pinutos hin salapi an mga harigi hini;\nhinapinan ini hin dugnit ngan sinamay hin bulawan.\nPinutos hin dugnit nga mapula an mga kohen hini,\nnga ginhablon han kababayen-an han Jerusalem."
                },
                "11": {
                    "verse_nr": "11",
                    "verse": "Kababayen-an han Sion, kadi ngan kitaa hi Hadi Solomon.\nNakakasul-ot hiya han korona nga iginbutang han iroy niya ha iya ulo,\nha adlaw han pagkasla ha iya,\nha adlaw han iya pagkalipay ngan pagrayhak."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Hin pagkamahusay mo, akon hinigugma!\nNasilaw gud hin gugma an imo mga mata ha luyo han imo masilag nga bilo!\nNasayaw an imo buhok sugad hin panon hin kakandingan\nnga nagkakalugsong ha kapungtoran han Galaad."
                },
                "2": {
                    "verse_nr": "2",
                    "verse": "Mabusag an imo mga ngipon sugad han kabusag han mga karnero\nnga bag-o pa gudla nga inarotan ngan kinarigosan.\nWaray gud hini may naiban;\npadispadis gud ini ngatanan."
                },
                "3": {
                    "verse_nr": "3",
                    "verse": "Sugad an imo mga im-im hin pula nga laso;\nmatahom pagkit-on kon nagyayakan ka!\nNasilaw an imo mga bayhon ha luyo han imo masilag nga bilo."
                },
                "4": {
                    "verse_nr": "4",
                    "verse": "Sugad han lantawan ni David an imo liog,\nmalidong ngan mahamis,\nnga may nabitay nga kwentas nga sugad hin usa ka yukot nga mga taming."
                },
                "5": {
                    "verse_nr": "5",
                    "verse": "Sugad hin maglaksi nga mga bugsok an imo mga suso,\nhin magkaruha nga mga bugsok nga naninibsib hin mga liryo."
                },
                "6": {
                    "verse_nr": "6",
                    "verse": "Mapakadto ako ha pungtod han mirra,\nan pungtod hin insyenso,\nngada han pagharupoy ha kaagahon\nngan han pagpapas han kasisidman."
                },
                "7": {
                    "verse_nr": "7",
                    "verse": "Hin kamahusay nimo, akon hinigugma,\nhin kahingpit gud nimo!"
                },
                "8": {
                    "verse_nr": "8",
                    "verse": "Upod ha akon tikang ha Kabukiran han Libano, akon pangarasaw-on,\nupod ha akon tikang ha Libano.\nLugsong tikang ha sampaw han Bukid Amana,\ntikang ha Bukid Senir ngan Bukid Hermon,\ndiin nag-uokoy an mga liyon ngan mga leyopardo."
                },
                "9": {
                    "verse_nr": "9",
                    "verse": "An paniplat han imo mga mata, akon hinigugma ug pangarasaw-on,\nngan an kwentas nga imo bitay an nakabihag han akon kasingkasing."
                },
                "10": {
                    "verse_nr": "10",
                    "verse": "Nakakalipay ha akon an imo pagmahal,\nakon hinigugma ug pangarasaw-on.\nMatam-is pa kay han bino an imo paghigugma;\nmaharuhamot pa kay hin bisan ano nga balsamo imo pahamot."
                },
                "11": {
                    "verse_nr": "11",
                    "verse": "Aada ha imo mga im-im an rasa hin dugos, akon minahal,\ngatas ug dugos para ha akon an imo mga dila.\nMay-ada han ngatanan nga alimyon han Libano an imo panapton."
                },
                "12": {
                    "verse_nr": "12",
                    "verse": "Usa nga tinago nga tanaman an akon hinigugma ngan pangarasaw-on,\ninalad nga tanaman, kalugaringon nga burabod"
                },
                "13": {
                    "verse_nr": "13",
                    "verse": "maupay an pagtubo didto han mga tanom.\nNatubo ini sugad hin mga granada,\nnga magrasa an mga bunga.\nDiri nagkukulang hin nardo ug tiena"
                },
                "14": {
                    "verse_nr": "14",
                    "verse": "hin asafran, kalamos, ug kanela,\no hin magkalainlain nga insyenso.\nNaturok didto an mirra ug aloe,\nupod pa an iba nga mga maghamot nga kahoy."
                },
                "15": {
                    "verse_nr": "15",
                    "verse": "Tinutubigan hin mga burabod an tanaman,\nan mga sapa hin masulog nga tubig,\nnga nag-aawas tikang ha Kabukiran han Libano."
                },
                "16": {
                    "verse_nr": "16",
                    "verse": "Pagmata na, Hangin nga Amihan.\nHangin nga Habagat, hangini an akon tanaman;\npun-a hin alimyon an kahanginan.\nPakadtoa ha iya tanaman an akon higugmaon ngan pakaona han labi kamarasa nga mga bunga."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Sinmulod ako ha akon tanaman, akon hinigugma, akon pangarasaw-on.\nNanguha ako hin balsamo ug mirra;\nkinmaon ako han balayan nga puno hin dugos inminom ako han bino ug gatas.\nKaon ngan inom, mga hinigugma,\ntubtob han iyo kahubog han gugma!"
                },
                "2": {
                    "verse_nr": "2",
                    "verse": "Samtang nakaturog ako, waray hunong hin pagputok han akon kasingkasing.\nNag-inop ako nga nagtuktok ha porta an akon higugmaon.\nPasudla ako, akon minahal, akon higugmaon, akon sarapati.\nMahulos na hin tun-og inin akon ulo,\nngan humog na hin yamog an akon buhok."
                },
                "3": {
                    "verse_nr": "3",
                    "verse": "Naghubo na ako;\nkay ano nga magbabado na liwat ako?\nNanhimsaw na ako;\nkay ano nga huhugawan ko na liwat an akon mga tiil?"
                },
                "4": {
                    "verse_nr": "4",
                    "verse": "Kinaptan han akon higugmaon an porta,\nngan nalipay ako nga hirani hiya."
                },
                "5": {
                    "verse_nr": "5",
                    "verse": "Andam na ako hin pagpasulod ha iya.\nNaputos hin mirra an akon mga kamot,\nNagturo han tunaw nga mirra an akon mga tudlo,\nhan pagkapti ko han trangka han porta."
                },
                "6": {
                    "verse_nr": "6",
                    "verse": "Binuksan ko an porta para han akon higugmaon,\nkundi waray na hiya dida.\nUngara ko gud hin pamati han iya tingog!\nGinbiling ko hiya, kundi waray ko na hiagii;\ngintawag ko hiya, kundi waray na hiya bumaton."
                },
                "7": {
                    "verse_nr": "7",
                    "verse": "Hin-agian ako han mga magbarantay nga nagsusudoy han syudad;\nginbalbag ngan ginsamad ako nira;\ngingisi han mga gwardya han pader an akon kurugpos."
                },
                "8": {
                    "verse_nr": "8",
                    "verse": "Kababayen-an han Jerusalem, saari ako niyo\nnga kon hiagian niyo an akon higugmaon,\nsumati hiya niyo nga masakit na ako tungod hin paghigugma."
                },
                "9": {
                    "verse_nr": "9",
                    "verse": "O labi kamaanyag han kababayen-an,\nlain ba han iba an imo higugmaon?\nAno gud an makawiwili dida ha iya nga pasasaaron mo man kami?"
                },
                "10": {
                    "verse_nr": "10",
                    "verse": "Gwapo ngan makusog an akon hinigugma;\nusa la hiya ha napulo ka yukot."
                },
                "11": {
                    "verse_nr": "11",
                    "verse": "Mahal pa hiya kay han bulawan;\nkurong an iya buhok,\nnga lubos maitom sugad hin uwak."
                },
                "12": {
                    "verse_nr": "12",
                    "verse": "Maanyag an iya mga mata sugad han mga sarapati\nha ligid hin masulog nga sapa,\nmga sarapati nga kinarigosan hin gatas,\nngan nag-uokoy ha ligid han sapa."
                },
                "13": {
                    "verse_nr": "13",
                    "verse": "An iya mga bayhon matahom sugad hin tanaman,\nnga puno hin mga tanom nga maghamot.\nSugad hin mga liryo an iya mga im-im,\nnga hulos han tunaw nga mirra."
                },
                "14": {
                    "verse_nr": "14",
                    "verse": "Bibyooson an iya mga kamot,\nngan nakakasul-ot hiya hin mga singsing nga may mga mahal nga bato.\nSugad hin mahamis nga marpil an iya lawas,\nnga luob hin mga bato nga sapira."
                },
                "15": {
                    "verse_nr": "15",
                    "verse": "Mga harigi nga alabastro an iya mga paa,\nnga ipinatungtong hin bulawan.\nMakaaramdok hiya sugad han Kabukiran han Libano,\nnga may nananawantawan nga mga sidro!"
                },
                "16": {
                    "verse_nr": "16",
                    "verse": "Matam-is paghadkan an iya baba;\naada ha iya an ngatanan ko nga ungara.\nAmo ini hiya, an akon higugmaon,\nO kababayen-an han Jerusalem."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "O labi kamatahom han kababayen-an,\ndiin pakadto an imo higugmaon?\nSumati kami han dalan nga iya gin-agian,\nbasi kabuligan ka hin pamiling ha iya."
                },
                "2": {
                    "verse_nr": "2",
                    "verse": "Kinmadto ha iya tanaman an akon higugmaon,\ndiin naturok didto an mga kahoy nga balsamo.\nNagpasibsib hiya han iya panon didto ha tanaman,\nngan nanguha hiya hin mga liryo."
                },
                "3": {
                    "verse_nr": "3",
                    "verse": "Akon hiya, an akon higugmaon, ngan iya man ako;\nnagpasibsib hiya han iya panon dida han mga liryo."
                },
                "4": {
                    "verse_nr": "4",
                    "verse": "Sugad ka han Jerusalem kamahusay, akon hinigugma,\nsugad ka kamatahom han syudad han Tirsa,\nsugad ka kamakaaramdok hini nga dagko nga mga syudad."
                },
                "5": {
                    "verse_nr": "5",
                    "verse": "Ilingiw ha akon an imo mga mata;\nkay nabibihag ako hini.\nNagsasayaw an imo buhok sugad hin panon hin kakandingan,\nnga nagkakalugsong ha kapungtoran han Galaad."
                },
                "6": {
                    "verse_nr": "6",
                    "verse": "Sugad kamagbusag an imo mga ngipon hin panon hin kakarnerohan,\nnga bag-o pala nga ginkurigosan.\nWaray gud hini may naiban;\npadispadis gud ini ngatanan."
                },
                "7": {
                    "verse_nr": "7",
                    "verse": "Nasilaw an imo mga bayhon ha luyo han imo masilag nga bilo."
                },
                "8": {
                    "verse_nr": "8",
                    "verse": "Makakaangkon an hadi hin 60 nga mga rayna,\nhin 80 nga mga aruasawa,\nngan diri maihap nga kadaragan-an!"
                },
                "9": {
                    "verse_nr": "9",
                    "verse": "Kundi usa gudla an akon hinigugma,\nngan sugad hiya hin sarapati kamahusay.\nUsa gudla hiya nga anak nga babaye han iya nanay,\nan pinauna nga bata han iroy niya.\nNatan-aw ngan nadayaw ha iya an ngatanan nga kababayen-an.\nNagkakanta an mga rayna ngan mga aruasawa han ira mga pagdayaw ha iya."
                },
                "10": {
                    "verse_nr": "10",
                    "verse": "Hin-o ba ini kanay paniplat sugad hin kaagahon?\nMaanyag sugad han bulan ngan mapawa sugad han adlaw?"
                },
                "11": {
                    "verse_nr": "11",
                    "verse": "Linmugsong ako tikang han mga almendras\nhin pagkita han linghod nga mga tanom ha kahamub-an,\nhin pagkita han lapyo nga mga dahon ha mga ubas\nngan han mga biyuos nga bukad han mga kahoy nga granada."
                },
                "12": {
                    "verse_nr": "12",
                    "verse": "Nangungurog ako; gindasig mo ako hin paghigugma\nsugad han kutsero han karuwahe tipakadto ha pag-awayan."
                },
                "13": {
                    "verse_nr": "13",
                    "verse": "Sayaw, sayaw, daragita han Sulam.\nPakitaa kami han imo pagsayaw.\nKay ano nga karuyag niyo kumita ha akon samtang nasayaw ako ha butnga hin mga rumbay hin mga magkirita?"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Hin pagkamaanyag mo nga babaye!\nHin pagkamatahom han imo mga tiil nga may sandalyas.\nAn kabawog han imo mga paa buhat hin usa nga iskultor."
                },
                "2": {
                    "verse_nr": "2",
                    "verse": "An imo pusod sugad hin surudlan nga dayuday puno hin mahamot nga bino.\nAn imo hawak sugad hin usa nga upong hin trigo,\nnga ginpapalibotan hin mga liryo."
                },
                "3": {
                    "verse_nr": "3",
                    "verse": "Sugad hin magkaruha nga bugsok an imo mga suso,\nsugad hin duha nga maglaksi nga mga bugsok."
                },
                "4": {
                    "verse_nr": "4",
                    "verse": "Sugad hin torre nga marpil an imo liog.\nAn imo mga mata sugad han mga linaw ha syudad han Hesebon,\nhirani han ganghaan hito nga syudad nga dako.\nAn imo irong sugad han lantawan han Libano,\nnga naatubang han Damasco."
                },
                "5": {
                    "verse_nr": "5",
                    "verse": "An paghangad han imo ulo sugad han Bukid Carmelo.\nAn tinalunay mo nga buhok matahom sugad han gimamaupayi nga satin;\nnakakabihag hin hadi an kamaanyag hini nga buhok."
                },
                "6": {
                    "verse_nr": "6",
                    "verse": "Hin pagkamahusay mo, hin pagkamatahom mo!\nHin pagkahingpit han mga kalipay han imo paghigugma!"
                },
                "7": {
                    "verse_nr": "7",
                    "verse": "Sugad ka hin kahoy nga palmera kamalubay,\nngan an imo mga suso mga urapong han mga bunga han palmera."
                },
                "8": {
                    "verse_nr": "8",
                    "verse": "Akon pagsasak-on an kahoy nga palmera,\nngan pamumuroon ko an iya mga bunga.\nHa akon an imo mga suso, sugad hin mga urapong hin ubas.\nAn imo gininhawa sugad han alimyon han mansanas"
                },
                "9": {
                    "verse_nr": "9",
                    "verse": "ngan an imo baba sugad han labi kamaramit nga bino.\nNiyan paawasa an bino nga diri nahapit ha mga im-im ug ngipon han akon higugmaon,\nkundi nadayon la ngadto ha iya but-ol."
                },
                "10": {
                    "verse_nr": "10",
                    "verse": "Iya ako han akon hinigugma, ngan naungara hiya ha akon."
                },
                "11": {
                    "verse_nr": "11",
                    "verse": "Tana, higugmaon, kadto kita ha kaumhan,\nngan didto kita ha kabaryohan hin pagpalabay han kagab-ihon."
                },
                "12": {
                    "verse_nr": "12",
                    "verse": "Mabangon kita hin sayo ngan kikitaon ta an mga puno hin ubas\nkon nanaringsing na ini,\nkon nanmuklad na an mga biyuos,\nngan kon nanmukad na an mga granada.\nDidto igtutug-an ko ha imo an akon paghigugma."
                },
                "13": {
                    "verse_nr": "13",
                    "verse": "Mangangalimyon ha imo an mga mandragora,\nngan an ngatanan nga mag-upay nga mga bunga aada ha aton portahan.\nGin-andam ko para ha imo, akon hinigugma,\nan daan ngan an bag-o nga makakahatag ha aton hin kalipay."
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Hingyap ko nga bugto ka unta nakon nga lalake,\nnga ginpasuso ha dughan han akon iroy.\nBasi kon magkatapo kita ha kalsada,\nmakaharok ako ha imo hin waray manginginlabot ha aton."
                },
                "2": {
                    "verse_nr": "2",
                    "verse": "Dadad-on ko ikaw ngadto ha balay han akon iroy,\ndiin makakatutdo ka ha akon hin paghigugma.\nTatagan ko ikaw hin pinahamotan nga bino,\nngan paiimnon ta ikaw han akon bino nga granada."
                },
                "3": {
                    "verse_nr": "3",
                    "verse": "Inuunlan ko an imo wala nga kamot,\nngan nahapuhap ha akon an tuo mo nga kamot."
                },
                "4": {
                    "verse_nr": "4",
                    "verse": "Kababayen-an han Jerusalem, saari ako niyo\nnga diri niyo pagsasamokon an amon paghigugma."
                },
                "5": {
                    "verse_nr": "5",
                    "verse": "Hin-o ini nga naabot tikang ha kamingawan,\nnga nag-aagbayay ngan han iya hinigugma?\nGinpukaw ko ikaw ha sirong han kahoy nga mansanas,\nha dapit nga imo natawhan."
                },
                "6": {
                    "verse_nr": "6",
                    "verse": "Sadhi an imo kasingkasing ha ngatanan nga paghigugma labot ha akon,\nayaw na paggakos hin iba labot ha akon.\nSugad kagamhanan han kamatayon an paghigugma;\nsugad kamapintas han kamatayon an pag-abugho.\nNaglalarab ini ngan naglalaga sugad hin naglalahinggab nga kalayo."
                },
                "7": {
                    "verse_nr": "7",
                    "verse": "Waray tubig nga makakaparong;\nwaray baha nga makakasubo hini.\nKundi kon may-ada magtinguha hin pagpalit hin gugma pinaagi han iya manggad,\npagtamay la an iya maaangkon."
                },
                "8": {
                    "verse_nr": "8",
                    "verse": "May namon batan-on nga bugto nga babaye,\nngan gudtiay pa an iya mga suso.\nAno an amon bubuhaton para ha iya kon umabot in ulitawo nga mangulitawo ha iya?"
                },
                "9": {
                    "verse_nr": "9",
                    "verse": "Kon usa hiya nga pader,\npananalipdan namon hiya hin torre nga salapi.\nKundi kon usa hiya nga ganghaan,\npananalipdan namon hiya hin sidro nga mga tabla."
                },
                "10": {
                    "verse_nr": "10",
                    "verse": "Usa ako nga pader ngan an mga torre hini amo an akon mga suso.\nMaaram an akon higugmaon nga kon upod ako ha iya,\nhiaagian ko an kahimyang ug kamurayaw."
                },
                "11": {
                    "verse_nr": "11",
                    "verse": "May-ada urubasan hi Solomon didto hin dapit nga ginngaranan Baal Hamon.\nNgan ginpahuram ini niya ngadto hin mag-uruma;\nnabayad an kada usa hin usa ka yukot nga salapi."
                },
                "12": {
                    "verse_nr": "12",
                    "verse": "Hipusa, Solomon, an imo usa ka yukot nga salapi,\nngan babahinan ko hin duha ka gatos nga salapi an mga mag-uruma.\nMay-ada ko kalugaringon nga urubasan."
                },
                "13": {
                    "verse_nr": "13",
                    "verse": "Pabatia ako han imo tingog tikang ha tanaman, akon hinigugma;\nnaghuhulat an akon mga kaurusa hin pamati han imo mga pulong."
                },
                "14": {
                    "verse_nr": "14",
                    "verse": "Kadi ha akon, akon higugmaon,\nsugad hin malaksi nga bugsok,\nsugad hin bugsok nga lalaki ha kabukiran nga naturok in mga maghamot nga tanom."
                }
            }
        }
    }
}