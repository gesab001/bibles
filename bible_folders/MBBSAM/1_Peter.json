{
    "version": "MBBSAM",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tikang kan Pedro nga apostol ni Jesu-Cristo\u2014\nNgadto han mga pinili han Dyos nga nag-uokoy sugad nga mga ginhalin nga mga bihag nagsasarang ha mga lalawigan han Ponto, Galacia, Capadocia, Asia, ug Bitinia."
                },
                "2": {
                    "verse_nr": "2",
                    "verse": "Ginpili kamo sumala han tuyo han Dyos nga Amay, ngan nahimo kamo nga baraan nga mga tawo pinaagi han iya Espiritu, basi magsugot kan Jesu-Cristo ngan malinisan kamo pinaagi han iya dugo.\nMaada unta ha iyo an grasya ngan an kalinaw nga hingpit!"
                },
                "3": {
                    "verse_nr": "3",
                    "verse": "Pagpasalamat kita han Dyos ngan Amay han aton Ginoo Jesu-Cristo! Tungod han iya dako nga kalooy, gintagan kita niya hin bag-o nga kinabuhi pinaagi han pagbanhawa kan Jesu-Cristo. Nakahatag ini ha aton hin buhi nga paglaom"
                },
                "4": {
                    "verse_nr": "4",
                    "verse": "sanglit naghihingyap kita hin pag-angkon han hura nga mga kaupayan nga gin-aandam han Dyos para han iya mga tawo. Gin-aandam ini niya didto ha langit para ha iyo, diin diri madudunot, o madadaan, o maaanaw."
                },
                "5": {
                    "verse_nr": "5",
                    "verse": "Para ini ha iyo ngan pinaagi hin pagtoo pinananalipdan kamo han gahom han Dyos tungod han katalwasan nga andam nga igpapadayag ha kataposan nga panahon."
                },
                "6": {
                    "verse_nr": "6",
                    "verse": "Pagkalipay kamo tungod hini, bisan kon kinahanglan magmabidoon kamo anay hin madaliay yana, tungod hin damo kalain nga mga pagsulay nga iyo gin-aantos."
                },
                "7": {
                    "verse_nr": "7",
                    "verse": "An tuyo hini amo nga basi mahisabtan kon lus-ay ba an iyo pagtoo. Bisan ngani an bulawan nga may-ada pagkatunaw ginsasarihan pinaagi han kalayo; asay pa ba an iyo pagtoo nga labaw pa gud kamahal kay hin bulawan, kinahanglan liwat pagsarihan, basi magmarig-on. Onina kakarawaton niyo an pagdayaw, himaya, ug dungog kon igpadayag na hi Jesu-Cristo."
                },
                "8": {
                    "verse_nr": "8",
                    "verse": "Nahigugma kamo ha iya bisan kon waray kamo kumita ha iya; nasarig kamo ha iya, bisan kon diri pa kamo nakita ha iya yana. Sanglit narayhak kamo hin labi ka dako nga diri mahiaasoy nga kalipay"
                },
                "9": {
                    "verse_nr": "9",
                    "verse": "kay kinakarawat niyo an tuyo han iyo pagtoo, nga amo an katalwasan han iyo mga kalag."
                },
                "10": {
                    "verse_nr": "10",
                    "verse": "Nangita ngan nag-usisa hin maupay mahitungod hini nga katalwasan an mga manaragna; ngan nagtagna hira mahitungod hini nga upa nga ihahatag ha iyo han Dyos."
                },
                "11": {
                    "verse_nr": "11",
                    "verse": "Gintinguha nira hin paghibaro kon san-o ini nga panahon, ngan kon matiunan-o an pag-abot hini. Amo ini an panahon nga gintudlok han Espiritu ni Cristo nga nakada ha ira, sumala han pagtagna han Espiritu hiunong han mga pag-antos nga pag-aagian ni Cristo, ngan an masunod nga iya himaya."
                },
                "12": {
                    "verse_nr": "12",
                    "verse": "Iginpadayag han Dyos ngada hini nga mga manaragna, nga diri para ha ira kalugaringon nga kaupayan an ira buhat, kundi para ha iyo, han paghimangraw nira hiunong hadto nga mga butang nga iyo na yana hinbatian. Hinbatian niyo ini nga mga butang tikang han mga magsarangyaw han Maupay nga Sumat, nga nagpahibaro hini pinaagi han gahom han Espiritu Santo nga ginsugo tikang ha langit. Amo ini nga mga butang nga karuyag hibaroan bisan pa han mga anghel."
                },
                "13": {
                    "verse_nr": "13",
                    "verse": "Sanglit, andama an iyo mga hunahuna. Pag-ikmat ngan bug-osa an iyo paglaom dida han mga kaupayan nga ihahatag ha iyo kon igpadayag na hi Jesu-Cristo."
                },
                "14": {
                    "verse_nr": "14",
                    "verse": "Pagmasinugtanon kamo han Dyos, ngan ayaw itugot nga an iyo mga ungara hadto han mga tapang pa kamo amo an magbuot han iyo mga kinabuhi."
                },
                "15": {
                    "verse_nr": "15",
                    "verse": "Lugod, kinahanglan mabaraan kamo ha ngatanan nga iyo ginbubuhat, sugad gud nga baraan an Dyos nga nagtawag ha iyo."
                },
                "16": {
                    "verse_nr": "16",
                    "verse": "Nasiring an kasuratan, \u201cKinahanglan mabaraan kamo, kay baraan ako.\u201d"
                },
                "17": {
                    "verse_nr": "17",
                    "verse": "Natawag kamo ha iya nga Amay, kon nag-aampo kamo sa Dyos. Naghuhukom hiya hin waray pinaurog han ngatanan nga mga tawo, sumala han nabuhat han tagsatagsa; sanglit kinahanglan gamiton niyo an nahisalin pa han iyo mga kinabuhi dinhe ha tuna hin dyosnon nga pagtahod ha iya."
                },
                "18": {
                    "verse_nr": "18",
                    "verse": "Kay sayod man kamo kon ano an iginbayad niya hin pagtalwas ha iyo tikang han waray pulos nga kinabuhi nga iyo ginsunod tikang han iyo mga kaapoy-apoyan. Diri usa nga butang nga nawawad-an hin pagkamahal sugad hin salapi o bulawan an iya iginbayad"
                },
                "19": {
                    "verse_nr": "19",
                    "verse": "kundi ginlukat kamo pinaagi han hamili nga dugo ni Cristo nga iginhalad sugad hin kordero nga waray dum-it o buring."
                },
                "20": {
                    "verse_nr": "20",
                    "verse": "Daan hiya ginpili han Dyos san-o himoon an kalibutan, ngan iginpadayag ha kataposan nga mga adlaw para han iyo kaupayan."
                },
                "21": {
                    "verse_nr": "21",
                    "verse": "Pinaagi ha iya nasarig kamo han Dyos nga nagbanhaw ngan nagpasidungog ha iya; sanglit ibinutang niyo didto han Dyos an iyo pagtoo ngan paglaom."
                },
                "22": {
                    "verse_nr": "22",
                    "verse": "Yana nga ginputli na niyo an iyo kalugaringon pinaagi han iyo pagtuman han kamatuoran, ngan nakaangkon na hin tinuod nga paghigugma han iyo igkasi mga magtinuohon, maghigugmaay kamo ha bug-os niyo nga kasingkasing."
                },
                "23": {
                    "verse_nr": "23",
                    "verse": "Kay gin-anak liwat kamo, pinaagi han buhi ngan waray kataposan nga pulong han Dyos. Mga anak na kamo diri hin ginikanan nga may kamatayon, kundi hin ginikanan nga waray kamatayon."
                },
                "24": {
                    "verse_nr": "24",
                    "verse": "Sumala han siring han kasuratan,\n\u201cSugad hin banwa an ngatanan nga mga tawo,\nngan sugad la han bukad ha kapatagan an ira katahom.\nNalalaya an banwa, ngan narapdag an iya bukad"
                },
                "25": {
                    "verse_nr": "25",
                    "verse": "kundi nagpapabilin ha kadayonan an pulong han Ginoo.\u201d\nAmo ini an pulong nga gindara ha iyo han Maupay nga Sumat."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Sanglit bayai niyo an ngatanan nga karat-an; waray na an pagbuwa, o pagkamalabyaw, o pangabugho, o pagyubit!"
                },
                "2": {
                    "verse_nr": "2",
                    "verse": "Masugad unta kamo hin mga minasus-an, nga dayuday inuuhaw han lus-ay nga espirituhanon nga gatas, basi pag-inom niyo hini nga gatas tumubo kamo ngan matalwas."
                },
                "3": {
                    "verse_nr": "3",
                    "verse": "Sumala han siring han kasuratan, \u201cNatilawan na niyo an pagkamaupay han Ginoo.\u201d"
                },
                "4": {
                    "verse_nr": "4",
                    "verse": "Dangop kamo han Ginoo, an buhi nga bato nga ginsalikway han mga tawo, kundi ginmahal han Dyos."
                },
                "5": {
                    "verse_nr": "5",
                    "verse": "Dangop nga sugad kamo hin buhi nga mga bato, ngan ipagamit an iyo kalugaringon hin pagtindog han espirituhanon nga templo, diin mag-aalagad kamo sugad nga baraan nga kapadian hin paghalad hin espirituhanon ngan nakakalipay nga mga tinubod nga unong ngadto han Dyos pinaagi kan Jesu-Cristo."
                },
                "6": {
                    "verse_nr": "6",
                    "verse": "Kay nasiring an kasuratan:\n\u201cNagpili ako hin mahal nga bato,\nnga akon ibinubutang nga patukoranan didto ha Sion;\nngan diri gud magbabasol an bisan hin-o nga natoo ha iya.\u201d"
                },
                "7": {
                    "verse_nr": "7",
                    "verse": "Mahal kaupay ini nga bato para ha iyo nga natoo kundi para han diri natoo:\n\u201cAn bato ngahaw nga iginsalikway han mga magtirindog\nnahimo lugod nga labi ka importante nga bato.\u201d"
                },
                "8": {
                    "verse_nr": "8",
                    "verse": "Ngan nasiring didto hin lain nga bahin han kasuratan,\n\u201cAmo ini an bato nga hipapakdolan han mga tawo,\nan bato nga magpupukan ha ira.\u201d\nNanhipakdol hira kay waray man hira tumoo han pulong; amo ini an kaburot-on hon Dyos para ha ira."
                },
                "9": {
                    "verse_nr": "9",
                    "verse": "Kundi kamo amo an pinili nga tulin, an kapadian han Hadi, an baraan nga nasod, an kalugaringon nga bungto han Dyos, nga ginpili hin pagsangyaw han orosahon nga mga buhat han Dyos nga nagtawag ha iyo tikang han kasisidman ngadto han iya kalugaringon nga makaaramdok nga kapawa."
                },
                "10": {
                    "verse_nr": "10",
                    "verse": "Hadto anay diri kamo mga tawo han Dyos, kundi yana mga tawo na kamo niya. Hadto anay diri kamo maaram han kalooy han Dyos, kundi yana nakarawat na niyo an iya kalooy."
                },
                "11": {
                    "verse_nr": "11",
                    "verse": "Kasangkayan ko, nahangyo ako ha iyo, sugad nga mga lumalangyaw ngan mga iginhalin nga bihag la kamo dinhe hini nga kalibutan! Ayaw kamo pagpadaog han lawasnon nga mga kaipahon, nga dayuday la nakikiaway han kalag."
                },
                "12": {
                    "verse_nr": "12",
                    "verse": "Kinahanglan maupay gud an iyo panggawi kon tampo kamo han diri mga natoo han Dyos, basi kon igsumbong kamo nga nagbuhat kamo hin maraot, makita hira han iyo mag-upay nga mga buhat, ngan magdadayaw hira han Dyos ha Adlaw han iya pag-abot."
                },
                "13": {
                    "verse_nr": "13",
                    "verse": "Tungod han Ginoo, pagpasakop kamo ha ngatanan nga kagamhanan dinhe ha tuna: ha Emperador nga amo an gilalabawi nga magburuot"
                },
                "14": {
                    "verse_nr": "14",
                    "verse": "ngan han mga gobernador nga amo an gintudlok niya hin pagkastigo han mga nagbubuhat hin maraot ngan pagpasidungog hadton mga nagbubuhat hin maupay."
                },
                "15": {
                    "verse_nr": "15",
                    "verse": "Kay amo ini an kaburot-on han Dyos: karuyag niya nga pinaagi han iyo maupay nga mga buhat kapugngan niyo an waray pulos nga yayaknon han mga buangbuang nga tawo."
                },
                "16": {
                    "verse_nr": "16",
                    "verse": "Pag-ukoy kamo sugad hin talwas nga mga tawo; kundi ayaw niyo gamita an iyo katalwasan nga pasangilan hin pagbuhat hin maraot, kundi pag-ukoy kamo sugad hin mga oripon han Dyos."
                },
                "17": {
                    "verse_nr": "17",
                    "verse": "Tahora an ngatanan nga mga tawo, higugmaa an iyo igkasi mga magtinuohon, kahadloki an Dyos, ngan tahora niyo an Emperador."
                },
                "18": {
                    "verse_nr": "18",
                    "verse": "Kinahanglan magpasakop kamo nga mga surugoon han iyo mga agaron, ngan ipakita ha ira an iyo bug-os pagtahod, diri la han mga buotan ngan mga maloloy-on, kundi han mga mag-isog liwat."
                },
                "19": {
                    "verse_nr": "19",
                    "verse": "Pagpapakaupayon kamo han Dyos tungod hini, kon makailob kamo han mga pag-antos nga diri angay ha iyo kay maaram man kamo han iya kaburot-on."
                },
                "20": {
                    "verse_nr": "20",
                    "verse": "Kay ano man in kabaralsan kon makaantos kamo han mga paglatob nga angay ha iyo tungod kay sayop man an iyo nabuhat? Kundi pagpapakaupayon kamo han Dyos kon makailob kamo han pag-antos bisan kon nagbuhat kamo hin matadong."
                },
                "21": {
                    "verse_nr": "21",
                    "verse": "Gintawag kamo han Dyos tungod hini; kay nag-antos hi Cristo ngahaw tungod ha iyo, ngan ginbilinan kamo hin susbaranan, basi magsubad kamo ha iya."
                },
                "22": {
                    "verse_nr": "22",
                    "verse": "Waray hiya makasala ngan waray gud hiya magbuwa."
                },
                "23": {
                    "verse_nr": "23",
                    "verse": "Han pagpakaraota ha iya waray hiya bumulos; han pag-antos niya waray hiya manarhog, kundi naglaom la hiya han Dyos, an matadong nga Maghurukom."
                },
                "24": {
                    "verse_nr": "24",
                    "verse": "Didto ha kros an aton mga sala gindara ni Cristo ha iya lawas, basi mamatay kita dida han sala ngan mabuhi kita nga matadong. Pinaagi han iya mga kasamdan nagkauupay kamo."
                },
                "25": {
                    "verse_nr": "25",
                    "verse": "Sugad kamo hin nagkawawara nga mga karnero; kundi yana iginbalik na kamo hin pagsunod han Magmarangno ngan Magbarantay han iyo mga kalag."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ha amo nga paagi, kinahanglan magpasakop kamo nga mga asawa han iyo bana, basi kon may ha ira diri natoo han pulong han Dyos, makabig niyo hira pinaagi han iyo maupay nga ginawian. Diri na kinahanglan nga himangrawan niyo hira"
                },
                "2": {
                    "verse_nr": "2",
                    "verse": "kay makita hira han kaputli ngan kabaraan han iyo kinabuhi."
                },
                "3": {
                    "verse_nr": "3",
                    "verse": "Kinahanglan an iyo kahusay diri ha gawas la nga rayandayan, sugad han pag-ayad han iyo buhok, o pagsul-ot hin mga alahas ngan mahal nga mga panapton."
                },
                "4": {
                    "verse_nr": "4",
                    "verse": "Lugod, tinguhaa an kahusay nga natikang ha sakob han iyo kinabuhi\u2014an waray paglubad nga katahom hin malumo ngan mahilomon nga kinabuhi. Amo ini an gimamahali ha atubangan han Dyos."
                },
                "5": {
                    "verse_nr": "5",
                    "verse": "Kay hin sugad nga paagi an mainampoon nga kababayen-an nga naglaom han Dyos han una nga panahon nagpahusay han ira kalugaringon, pinaagi hin pagpasakop nira han ira mga bana."
                },
                "6": {
                    "verse_nr": "6",
                    "verse": "Amo man ini hi Sara; nagsugot hiya kan Abraham ngan nagtawag ha iya \u201cAgaron ko.\u201d Mga anak nga kababayen-an kamo niya yana kon magbuhat kamo hin mag-upay ngan diri kamo mahadlok hin bisan ano."
                },
                "7": {
                    "verse_nr": "7",
                    "verse": "Kamo man liwat nga mga bana, ha iyo pakigtampo han iyo mga asawa, kinahanglan hibaroan niyo an kamaluya han iyo asawa. Sanglit kinahanglan tahoron niyo hira, kay hira sugad ha iyo makarawat man han kanan Dyos hatag nga kinabuhi. Buhata ini niyo basi waray makaulang han iyo mga pag-ampo."
                },
                "8": {
                    "verse_nr": "8",
                    "verse": "Ha pagtapus: kinahanglan magkaada kamo hin pagkausa ha hunahuna ngan ha pagbati; maghigugmaay kamo sugad hin magburugto, ngan magmaloloy-on ngan magmapinaubsanon kamo nga duha."
                },
                "9": {
                    "verse_nr": "9",
                    "verse": "Ayaw bulsa an karat-an hin karat-an, o an pakaraot, hin pakaraot; kundi balosa hin kaupayan, kay kaupayan an iginsaad han Dyos han pagtawga niya ha iyo."
                },
                "10": {
                    "verse_nr": "10",
                    "verse": "Sumala han siring han kasuratan:\n\u201cAn karuyag magpahimulos han kinabuhi ngan karuyag kumita hin maupay nga mga panahon,\nkinahanglan diri na magyakan hin maraot,\nngan umundang na pagbinuwa."
                },
                "11": {
                    "verse_nr": "11",
                    "verse": "Kinahanglan bumaya hiya han maraot ngan magbuhat hin maupay;\nkinahanglan pangitaon niya an kalinaw ngan iya ini sundon."
                },
                "12": {
                    "verse_nr": "12",
                    "verse": "Kay an Ginoo nagbabantay han mga magtadong,\nngan dayuday pinamamatian an ira mga pag-ampo;\nkundi nasupak hiya han mga nagbubuhat hin maraot.\u201d"
                },
                "13": {
                    "verse_nr": "13",
                    "verse": "Hin-o in maglalabot ha iyo kon tinguha niyo an pagbuhat hin maupay?"
                },
                "14": {
                    "verse_nr": "14",
                    "verse": "Kundi bisan kon mag-antos kamo tungod hin pagbuhat hin maupay, pagkapalaran niyo! Ayaw kamo kahadlok han mga tawo, ngan ayaw kabaraka."
                },
                "15": {
                    "verse_nr": "15",
                    "verse": "Kundi tahora niyo ha iyo kasingkasing hi Cristo sugad nga iyo Ginoo. Pag-andam kamo ha ngatanan nga panahon hin pagbaton hadton mahangyo ha iyo hin pangaro hin kasayoran mahitungod han paglaom nga aada ha iyo."
                },
                "16": {
                    "verse_nr": "16",
                    "verse": "Kundi buhata ito upod an pagkalumo ngan pagtahod ha iyo kasingkasing. Magmalinis unta an iyo konsensya, basi kon pagtamayon kamo, adton mga nagpapakaraot han iyo maupay nga ginawian sugad nga mga sumusunod ni Cristo mahikaawod han ira mga ginyayakan."
                },
                "17": {
                    "verse_nr": "17",
                    "verse": "Kay mauruupay an pag-antos tungod hin pagbuhat hin maupay, kon amo an kaburot-on han Dyos, kay hin pagbuhat hin maraot."
                },
                "18": {
                    "verse_nr": "18",
                    "verse": "Kay namatay hi Cristo makausa ngan para han ngatanan tungod han mga sala. Namatay hiya, usa nga maupay nga tawo para han mga makasasala, basi dad-on kamo ngadto sa Dyos. Ginpatay hiya ha lawas, kundi ginbuhi ha espiritu"
                },
                "19": {
                    "verse_nr": "19",
                    "verse": "ngan ha iya espirituhanon nga kahimtang kinmadto ngan nagwali hiya han mga binilanggo nga mga espiritu."
                },
                "20": {
                    "verse_nr": "20",
                    "verse": "Amo ini an mga espiritu hadton waray magsugot han Dyos samtang nga naghulat hiya nga mapailobon ha mga adlaw nga ginhimo ni Noe an arka. An pipira nga mga tawo nga nakadto han arka\u20148 ngatanan, natalwas han tubig"
                },
                "21": {
                    "verse_nr": "21",
                    "verse": "nga amo in usa nga tigaman han pagbunyag nga nagtatalwas ha iyo yana. Diri ini paghugas hin lawasnon nga buring, kundi an saad nga ginhimo han Dyos tikang hin maupay nga konsensya. Nagtalwas ha iyo an bunyag pinaagi han pagkabanhaw ni Jesu-Cristo"
                },
                "22": {
                    "verse_nr": "22",
                    "verse": "nga kinmadto na ha langit ngan aadto na ha tuo han Dyos, nga naghahadi na han ngatanan nga mga anghel ngan langitnon nga mga kagamhanan."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Tungod nga lawasnon nga pag-antos an gin-antos ni Cristo, kinahanglan maandam liwat kamo hin pag-antos; kay an hin-o man nga nag-aantos dinhe hini nga kinabuhi binmaya na hin pagpakasala."
                },
                "2": {
                    "verse_nr": "2",
                    "verse": "Sanglit tikang yana, kinahanglan gamiton na niyo an salin han iyo tunan-on nga kinabuhi hin pagbuhat han kaburot-on han Dyos, diri han mga ungara hin tawo."
                },
                "3": {
                    "verse_nr": "3",
                    "verse": "Ginggamit na niyo in igo nga panahon hadto hin pagbuhat sugad han naruruyagan han mga diri natoo han Dyos. Hadto an iyo kinabuhi nakada hin kalaw-ayan, kaipahon, paghinubog, patakas nga kamahilas, pag-inirignom, ngan ha pagsingba han mga diyosdiyos."
                },
                "4": {
                    "verse_nr": "4",
                    "verse": "Ngan yana nahigugupong an mga diri natoo han Dyos nga diri na kamo naungay ha ira dida hin pagpatuyang han mahilas ngan waray pulos nga kinabuhi, sanglit ginyuyubit kamo nira."
                },
                "5": {
                    "verse_nr": "5",
                    "verse": "Kundi mahatag hira sa Dyos hin katuhayan nga andam paghukom han mga buhi ngan han mga minatay."
                },
                "6": {
                    "verse_nr": "6",
                    "verse": "Amo ini an hinungdan nga iginwali liwat an Maupay nga Sumat ngadto han mga minatay, ha ira nga ginhukman na han ira lawasnon nga kahimtang sugad han paghukmi han ngatanan nga mga tawo; iginwali ini ha ira basi ha ira espirituhanon nga kahimtang mabuhi hira sugad nga buhi an Dyos."
                },
                "7": {
                    "verse_nr": "7",
                    "verse": "Hiraniay na an kataposan han ngatanan nga mga butang. Kinahanglan mag-ikmat ngan magpugong kamo han iyo kalugaringon, basi makag-ampo kamo."
                },
                "8": {
                    "verse_nr": "8",
                    "verse": "Labaw han ngatanan, paghigugmaay kamo hin tinuod, kay natahob hin damo nga mga sala an gugma."
                },
                "9": {
                    "verse_nr": "9",
                    "verse": "Pasak-a an makada ha iyo mga panimalay, hin waray pagngurutob."
                },
                "10": {
                    "verse_nr": "10",
                    "verse": "Sugad hin maupay nga magmarangno han magkalainlain nga mga hatag han Dyos, kinahanglan gamiton han tagsatagsa an talagsaon nga hatag nga kinarawat niya tikang sa Dyos, para han kaupayan han iba."
                },
                "11": {
                    "verse_nr": "11",
                    "verse": "An magwarali kinahanglan magwali han mga pulong han Dyos; an nag-aalagad kinahanglan mag-alagad ha kusog nga iginhahatag ha iya han Dyos, basi pagdayawon an Dyos ha ngatanan nga mga butang pinaagi kan Jesu-Cristo, kay iya an kadungganan ngan kagamhanan ha kadayonan! Amen."
                },
                "12": {
                    "verse_nr": "12",
                    "verse": "Hinigugma ko nga kasangkayan, ayaw hipausa han mapait nga pagsulay nga iyo gin-aantos, sugad nga talagsaon nga hinabo ha iyo."
                },
                "13": {
                    "verse_nr": "13",
                    "verse": "Lugod paglipay kamo nga nakakaangbit kamo han mga pag-antos ni Cristo, basi magmalipayon kamo kon ipadayag na an iya himaya."
                },
                "14": {
                    "verse_nr": "14",
                    "verse": "Palaran kamo kon pagyubiton kamo tungod kay mga sumusunod kamo ni Cristo; karuyag sidngon hini nga aada ha iyo an mahimayaon nga Espiritu, an Espiritu han Dyos."
                },
                "15": {
                    "verse_nr": "15",
                    "verse": "Kon may-ada ha iyo mag-antos, diri tungod kay hiya parapatay hin tawo, o kawatan, o kriminal o makimasamok, o malabot han butang han iba."
                },
                "16": {
                    "verse_nr": "16",
                    "verse": "Kundi kon may mag-antos tungod han iya pagka-Cristiano, diri hiya maawod, kundi magpasalamat han Dyos nga nagdadara hiya han ngaran ni Cristo."
                },
                "17": {
                    "verse_nr": "17",
                    "verse": "Inmabot na an panahon hin pagtikang hin paghukom, ngan uunahon hin paghukmi an kalugaringon nga mga tawo han Dyos. Kon uunahon man kita, ano man an dadangatan hadton diri natoo han Maupay nga Sumat nga tikang sa Dyos?"
                },
                "18": {
                    "verse_nr": "18",
                    "verse": "Sumala han siring han kasuratan,\n\u201cMakuri matalwas adton mag-upay nga mga tawo;\nsanglit ano man an mahinanabo hadton mga diri natoo han Dyos ngan makasasala?\u201d"
                },
                "19": {
                    "verse_nr": "19",
                    "verse": "Sanglit an nag-aantos tungod nga kaburot-on ini han Dyos ha ira, kinahanglan nga magbuhat hin maupay, magtubyan hin hingpit han ira kalugaringon ngadto han ira Magburuhat nga dayuday nagtutuman han iya saad."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Naghahangyo ako han mga katigurangan dida han iyo singbahan kay ako sugad man ha iyo. Saksi ako han mga pag-antos ni Cristo, ngan makakaangbit ako han ipadadayag nga himaya. Nahangyo ako ha iyo"
                },
                "2": {
                    "verse_nr": "2",
                    "verse": "mangnoi niyo an panon nga igintapod ha iyo han Dyos, ngan tumana niyo nga malipayon, sugad han karuyag han Dyos ha iyo, ngan diri tungod kay ginpirit kamo. Tumana an iyo buruhaton, diri tungod hin suhol la, kundi hin tinuod nga tinguha hin pag-alagad."
                },
                "3": {
                    "verse_nr": "3",
                    "verse": "Ayaw pagpakaladnganan ha ira mga igintapod ha iyo, kundi magin susbaranan kamo han panon."
                },
                "4": {
                    "verse_nr": "4",
                    "verse": "Ngan kon magpadayag na an Labaw nga Magmarangno, makarawat kamo han mahimayaon nga pudongpudong nga diri malubad."
                },
                "5": {
                    "verse_nr": "5",
                    "verse": "Ha amo man nga paagi kamo nga mga batan-on kinahanglan magtahod hadton mga magurang niyo. Ngan pagpaubos kamo ngatanan basi makag-alagad kamo han iba; kay nasiring an kasuratan, \u201cNasupak an Dyos hadton mapahitas-on, kundi nalolooy hiya hadton mapinaubsanon.\u201d"
                },
                "6": {
                    "verse_nr": "6",
                    "verse": "Sanglit pagpaubos kamo ha ubos han gahom han Dyos, basi pahitas-on kamo niya kon umabot na an iya iginsaad nga panahon."
                },
                "7": {
                    "verse_nr": "7",
                    "verse": "Itubyan ha iya an ngatanan niyo nga mga kasungkuan, kay napaid hiya ha iyo."
                },
                "8": {
                    "verse_nr": "8",
                    "verse": "Pag-ikmat ngan pagtagam kamo! Naglilibot-libot an Yawa nga iyo kaaway, sugad hin nagngungurob nga liyon nga nangingita hin iya tutukbon."
                },
                "9": {
                    "verse_nr": "9",
                    "verse": "Rig-ona an iyo pagtoo ngan atohi hiya, kay sayod kamo nga nag-aagi liwat hin amo ngahaw nga mga pag-antos an iyo igkasi mga magtinuohon ha bug-os nga kalibutan."
                },
                "10": {
                    "verse_nr": "10",
                    "verse": "Kundi katapos niyo pag-antos hin halipot nga panahon, paghihingpiton kamo niya, an Dyos han ngatanan nga grasya, nga natawag ha iyo basi makaangbit kamo han iya waray kataposan nga himaya, upod kan Cristo, ngan mahatag ha iyo hin pagkamarig-on, kusog, ngan diri mababantad nga patukoranan."
                },
                "11": {
                    "verse_nr": "11",
                    "verse": "Ha iya an gahom ha kadayonan! Amen."
                },
                "12": {
                    "verse_nr": "12",
                    "verse": "Nagsusurat ako hini nga halipot nga surat, binuligan ni Silas nga akon gayod matinumanon nga bugto. Karuyag ko dasigon kamo ngan tagan kamo hin sadang niyo kasarigan nga amo ini an tinuod nga grasya han Dyos."
                },
                "13": {
                    "verse_nr": "13",
                    "verse": "Nangungumosta ha iyo an iyo bugto nga singbahan ha Babilonia, nga pinili liwat han Dyos, ngan nangungumosta man hi Marcos nga akon anak."
                },
                "14": {
                    "verse_nr": "14",
                    "verse": "Pagharokay kamo hin Cristohanon nga paghigugma.\nMaada unta an kamurayaw ha iyo ngatanan nga sakop ni Cristo."
                }
            }
        }
    }
}