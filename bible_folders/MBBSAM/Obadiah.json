{
    "version": "MBBSAM",
    "book_name": "Obadiah",
    "book_nr": "31",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini an panagna ni Abdias, nga iginsiring han Ginoo nga DYOS mahitungod han nasod han Edumea.\nGinsugo han GINOO an iya magsarangyaw ngadto han kanasoran,\nngan hinbatian ta an iya mensahe:\n\u201cPag-andam! Pakiaway kita han Edumea!\u201d"
                },
                "2": {
                    "verse_nr": "2",
                    "verse": "Ginsiring han GINOO an Edumea,\n\u201cPagugutiayon ko ikaw dida han mga nasod;\npagtatamayon ka han ngatanan."
                },
                "3": {
                    "verse_nr": "3",
                    "verse": "Ginlimbongan ka han imo kamapahitas-on.\nUsa nga kota hin unay nga bato an imo kapital nga syudad;\nhitaas an imo urokyan didto han kabukiran,\nsanglit nasiring ka ha imo kalugaringon,\n\u2018Hin-o ba an makakapalusad ha akon?\u2019"
                },
                "4": {
                    "verse_nr": "4",
                    "verse": "Bisan pa himoon an imo urokyan\nnga sugad kahitaas han salag hin agila,\nnga daw aadto na ini ha mga bitoon, kundi ilulusad ko ikaw."
                },
                "5": {
                    "verse_nr": "5",
                    "verse": "\u201cKon naabot ha gab-i an mga tawo,\nkinukuha nira an ira la naruruyagan.\nKon namumuro hin mga ubas an mga tawo,\ndiri nira gin-uubos hin panguhaa.\nKundi ginpuo ka gud han imo mga kaaway."
                },
                "6": {
                    "verse_nr": "6",
                    "verse": "Mga tulin ni Esau, gintikas an iyo mga manggad."
                },
                "7": {
                    "verse_nr": "7",
                    "verse": "Ginlimbongan kamo han iyo mga kabulig;\ngintabog kamo nira tikang han iyo nasod.\nGinsakop na kamo hin mga tawo nga hadto anay iyo mga sangkay.\nGin-andaman kamo hin bitik hito nga kasangkayan nga nakigsaro ha iyo;\nnasiring hira mahitungod ha imo, \u2018Hain na man ito ngatanan nga iya kaabtik?\u2019"
                },
                "8": {
                    "verse_nr": "8",
                    "verse": "\u201cDida han adlaw nga kastigohon ko an Edumea,\npupuohon ko an ira mag-abtik nga mga tawo,\nngan paparaon ko an ngatanan nira nga kinaadman."
                },
                "9": {
                    "verse_nr": "9",
                    "verse": "Mahahadlok hin duro an mga paraaway han Teman,\nngan papatayon an tagsa nga sondalo didto ha Edumea."
                },
                "10": {
                    "verse_nr": "10",
                    "verse": "\u201cTungod nga gintikasan ngan pinanmatay mo\nan imo kabugtoan nga kalalaken-an nga mga tulin ni Jacob,\npupuohon ngan pagpapakaalohan ka ha kadayonan."
                },
                "11": {
                    "verse_nr": "11",
                    "verse": "Waray ka la manginano hito nga adlaw\nhan pagrumpaga han mga kaaway han ira mga ganghaan.\nSugad ka la kamaraot hadton mga diri kinikilala\nnga nagdara han manggad han Jerusalem,\nngan hira la ngahaw an nagbahinbahin."
                },
                "12": {
                    "verse_nr": "12",
                    "verse": "Diri nimo angay ipanhiyukat\nan kakulang hin palad han imo kabugtoan nga kalalaken-an didto ha Juda.\nDiri nimo angay ikalipay an adlaw han ira pagkaruba.\nDiri nimo angay pagtinawaan hira dida han ira kakurian."
                },
                "13": {
                    "verse_nr": "13",
                    "verse": "Diri nimo angay pagsudlon an syudad han akon mga tawo\nhin paghiyukat han ira pag-antos\nngan hin pag-agaw han ira mga manggad\ndida han adlaw han ira karat-an."
                },
                "14": {
                    "verse_nr": "14",
                    "verse": "Diri nimo angay pagbantayan an mga ginsasang-an han dalan\nhin pagdakop hadton mga karuyag pumalagiw.\nDiri nimo angay hira igtubyan ngadto han kaaway\ndida han adlaw han ira kakurian."
                },
                "15": {
                    "verse_nr": "15",
                    "verse": "\u201cHirani na an adlaw\nnga ako nga GINOO maghuhukom han ngatanan nga mga nasod.\nEdumea, pagbubuhaton ha imo an imo ginbuhat.\nMabalik ha imo an maraot nga imo iginhatag."
                },
                "16": {
                    "verse_nr": "16",
                    "verse": "Inminom an akon mga tawo hin mapait nga kopa hin pagkastigo\ndidto han akon baraan nga pungtod.\nKundi mainom an ngatanan nga nagpapalibot nga mga nasod\nhin maparopait pa nga kopa hin pagkastigo;\niimnon nira ini ngatanan ngan maaanaw hira."
                },
                "17": {
                    "verse_nr": "17",
                    "verse": "\u201cKundi didto han Bukid Sion may pira nga makalagiw,\nngan magigin baraan ini nga dapit.\nPagtatag-iyahon han mga tawo ni Jacob\nan ira ngahaw kalugaringon nga tuna."
                },
                "18": {
                    "verse_nr": "18",
                    "verse": "Masusugad hin kalayo an mga tawo ni Jacob ug Jose;\npupuohon nira an mga tawo ni Esau\nsugad hin kalayo nga nagsusunog hin mga uhot.\nWaray tulin ni Esau nga mahisasalin nga buhi.\nAko nga GINOO an nagyakan."
                },
                "19": {
                    "verse_nr": "19",
                    "verse": "\u201cPagtatag-iyahon an Edumea\nhin mga tawo nga taga timogan nga bahin han Juda.\nPagbibihagon an Filistia hadton\nmga taga katundan nga kapatagan.\nPagtatag-iyahon han mga Israelita\nan katunaan han Efraim ug Samaria.\nPagkukuhaon an Galaad\nhan mga tawo ni Benjamin."
                },
                "20": {
                    "verse_nr": "20",
                    "verse": "Mabalik an mga ginhalin nga\nkasondalohan nga mga bihag tikang ha amihanan nga dapit han Israel\nngan sasakopon an Finicia tubtob ha Sarepat ha amihanan.\nPagtatag-iyahon han mga bihag\ntikang ha Jerusalem nga aadto ha Sardis\nan mga bungto ha timogan han Juda."
                },
                "21": {
                    "verse_nr": "21",
                    "verse": "Susulongon an Edumea ngan paghahadian ini\nhan madaogon nga mga tawo han Jerusalem.\nNgan an GINOO ngahaw an magigin hadi.\u201d"
                }
            }
        }
    }
}