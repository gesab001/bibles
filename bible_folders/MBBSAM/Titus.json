{
    "version": "MBBSAM",
    "book_name": "Titus",
    "book_nr": "56",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tikang kan Pablo, surugoon han Dyos ngan apostol ni Jesu-Cristo. Ginpili ngan ginpadara ako hin pagparig-on han pagtoo han mga tawo nga pinili han Dyos ngan pagdara ha ira ngadto han kamatuoran nga gintutdo han aton tuloohan"
                },
                "2": {
                    "verse_nr": "2",
                    "verse": "nga pinapasikad dida han paglaom han dayon nga kinabuhi. An Dyos nga diri nagbubuwa nagsaad ha aton hini nga kinabuhi tikang pa ha tinikangan."
                },
                "3": {
                    "verse_nr": "3",
                    "verse": "Ha igo nga panahon iginpadayag niya dida han iya mensahe nga igintapod ha akon, ngan iginpasangyaw ko tungod han sugo han Dyos nga aton Magtaralwas."
                },
                "4": {
                    "verse_nr": "4",
                    "verse": "Nagsusurat ako kan Tito, an akon matuod nga anak ha pagtoo nga aton ginkakaangbitan.\nTagan ka unta han Dyos nga Amay ngan han aton Magtaralwas nga hi Cristo Jesus han grasya ngan kamurayaw."
                },
                "5": {
                    "verse_nr": "5",
                    "verse": "Iginbilin ko ikaw ha Creta pagtuhay han mga butang nga kinahanglan pa buhaton, ngan pagtudlok hin mga katigurangan han singbahan ha kada bungto. Hinumdomi an akon mga tugon"
                },
                "6": {
                    "verse_nr": "6",
                    "verse": "kinahanglan nga in usa nga tigurang diri sarawayon; kinahanglan usa la an asawa, ngan kinahanglan magtinuohon an iya mga anak ngan waray bantog hin pagkabugoy o pagkamasupakon."
                },
                "7": {
                    "verse_nr": "7",
                    "verse": "Kinahanglan diri sarawayon in pangulo han singbahan, kay nagdudumara hiya han buruhaton han Dyos. Kinahanglan diri hiya parayawan o diri madagmit masina o diri parahubog, o diri maisog, o diri maimot."
                },
                "8": {
                    "verse_nr": "8",
                    "verse": "Kinahanglan makiangayon hiya ngan mahigugmaon han mag-upay. Kinahanglan nakakapugong hiya han iya kalugaringon, matadong, baraan, ngan disiplinado."
                },
                "9": {
                    "verse_nr": "9",
                    "verse": "Kinahanglan kaptan niya hin marig-on an pagturon-an nga kasasarigan nga igintutdo ha iya. Dida hini nga paagi makakahimo hiya pagdasig han iba pinaagi han matuod nga pagturon-an, ngan makakapakita liwat hiya han kasaypanan hadton mga natipa hini nga pagturon-an."
                },
                "10": {
                    "verse_nr": "10",
                    "verse": "Kay damo labi na han mga nakabig tikang han tuloohan han mga Judiyo, in nasupil ngan nanlilimbong han iba pinaagi han ira kalurongan."
                },
                "11": {
                    "verse_nr": "11",
                    "verse": "Kinahanglan paukyon an ira pagyinakan, kay ira ginsasamok in bug-os nga mga panimalay pinaagi hin pagtutdo han diri angay igtutdo, tungod la hin makaarawod nga tuyo hin panalapi."
                },
                "12": {
                    "verse_nr": "12",
                    "verse": "Taga-Creta ngahaw, nga usa han ira mga manaragna, nagsiring: \u201cAn mga taga-Creta dayuday nga buwaon magbangis nga kamanampan, ngan hubya ngan mga lamonero.\u201d"
                },
                "13": {
                    "verse_nr": "13",
                    "verse": "Matuod ini nga iya siring. Tungod hini, kinahanglan sawayon mo hira ngan busai, basi makaangkon hira hin marig-on nga pagtoo"
                },
                "14": {
                    "verse_nr": "14",
                    "verse": "ngan diri na hira tumoo han mga susumaton han mga Judiyo ngan han mga kasugoanan nga natikang la hin mga tawo nga nagsalikway han kamatuoran."
                },
                "15": {
                    "verse_nr": "15",
                    "verse": "Para hadton mga putli, putli an ngatanan nga mga butang; kundi para hadton mga maghugaw ngan diri matinuohon waray putli nga butang kay nahugawan na an ira mga konsensya ngan mga panmurubuot."
                },
                "16": {
                    "verse_nr": "16",
                    "verse": "Nasiring hira nga nakilala hira han dyos, kundi diri man kinikita dida ha ira mga buhat. Magdumot ngan malinarisnon hira, ngan diri angay hira makagbuhat hin bisan ano nga maupay."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Kundi kinahanglan igtutdo mo an igo ug angay han maupay nga pagturon-an."
                },
                "2": {
                    "verse_nr": "2",
                    "verse": "Sumati an mga tirutigurang na nga kalalaken-an nga magmaligdong ngan mabination hira, ngan magpugong han ira kalugaringon; nga magmarig-on ha ira pagtoo, paghigugma, ngan pag-ilob."
                },
                "3": {
                    "verse_nr": "3",
                    "verse": "Ha sugad nga pagkaagi, sumati man an mga tirutigurang na nga kababayen-an nga manggawi hira hin angay hin baraan nga kinabuhi. Kinahanglan diri hira mga magyubit o mga parahubog. Kinahanglan igtutdo nira an mag-upay"
                },
                "4": {
                    "verse_nr": "4",
                    "verse": "basi katutdoan an mga batan-on nga kababayen-an hin paghigugma han ira mga bana ngan mga anak"
                },
                "5": {
                    "verse_nr": "5",
                    "verse": "pagpugong han ira kalugaringon ngan pagkaputli, ngan pagkamaupay nga mga asawa han panimalay, nga nagsusugot han ira mga bana, basi waray magyakan hin maraot han mensahe nga natikang han Dyos."
                },
                "6": {
                    "verse_nr": "6",
                    "verse": "Ha amo nga paagi aghata an batan-on nga kalalaken-an hin pagpugong han ira kalugaringon."
                },
                "7": {
                    "verse_nr": "7",
                    "verse": "Ha ngatanan nga mga butang kinahanglan ikaw ngahaw an magin susbaranan hin mag-upay nga mga buhat. Kinahanglan tangkod ngan kinasingkasing an imo pagtutdo."
                },
                "8": {
                    "verse_nr": "8",
                    "verse": "Gamit hin mag-upay nga mga pulong nga diri kasususnan, basi makaawod an iyo mga kaaway tungod kay waray man nira masisiring nga maraot hiunong ha aton."
                },
                "9": {
                    "verse_nr": "9",
                    "verse": "Kinahanglan magsugot an mga oripon han ira mga agaron ngan lipayon nira hira ha ngatanan nga paagi. Kinahanglan diri hira bumaton hin maraot ha ira"
                },
                "10": {
                    "verse_nr": "10",
                    "verse": "o mangawat ha ira. Lugod, kinahanglan magpakita hira nga dayuday maupay ngan matinumanon hira, basi makahatag hin maupay nga bantog han pagturon-an mahitungod han Dyos nga aton Magtaralwas dida han ngatanan nga ira ginbubuhat."
                },
                "11": {
                    "verse_nr": "11",
                    "verse": "Kay iginpahayag han Dyos an iya grasya para han katalwasan han ngatanan nga mga tawo."
                },
                "12": {
                    "verse_nr": "12",
                    "verse": "Nagtututdo ha aton ito nga grasya, nga bayaan ta an diri dyosnon nga kinabuhi ngan an kalibutanon nga mga kaipahon, ngan mag-ukoy kita dida hin pagpugong han kalugaringon, hin matadong, ngan hin dyosnon nga kinabuhi dinhe hini nga kalibutan"
                },
                "13": {
                    "verse_nr": "13",
                    "verse": "samtang naghuhulat kita han ginlalaoman ta nga baraan nga Adlaw, diin makikita an kaharangdon han aton gamhanan nga Dyos ngan Magtaralwas, hi Jesu-Cristo."
                },
                "14": {
                    "verse_nr": "14",
                    "verse": "Igintubyan niya an iya kalugaringon tungod ha aton, hin pagtalwas ha aton tikang han ngatanan nga karat-an, ngan hin paghimo ha aton nga putli nga mga tawo nga sakop gudla ni Cristo, ngan nagtitinguha pagbuhat hin maupay."
                },
                "15": {
                    "verse_nr": "15",
                    "verse": "Igtutdo ini nga mga butang, ngan gamita an imo bug-os nga gahom hin pagdasig ngan pagsaway han imo mga mamarati. Ayaw tugot nga may-ada ha ira magtamay ha imo."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Pahinumdoma an imo mga tawo nga magpasakop hira han mga punoan ngan han mga aada ha kagamhanan, nga magsugot ha ira, ngan maandam pagbuhat han ngatanan nga mag-upay nga mga butang."
                },
                "2": {
                    "verse_nr": "2",
                    "verse": "Sumati hira nga diri magpakaraot bisan kan kanay, kundi makiangayon ngan makisasangkayon, ngan dayuday magpakita hin malumo nga kasingkasing ha ngatanan nga mga tawo."
                },
                "3": {
                    "verse_nr": "3",
                    "verse": "Kay kita hadto anay mga lurong, masupakon, ngan masalaypon. Naoripon kita han mga kaipahon ngan magkalainlain nga mga kalipayan. Ginkaragan ta an aton kinabuhi ha mga pagkasina ngan pagkaawa; may mga nagdumot ha aton ngan nagdumot man kita ha ira."
                },
                "4": {
                    "verse_nr": "4",
                    "verse": "Kundi han pagpakita na han kalooy ngan gugma han Dyos nga aton Magtaralwas"
                },
                "5": {
                    "verse_nr": "5",
                    "verse": "gintalwas kita niya. Diri adto tungod hin ano man nga mag-upay nga mga buhat nga aton gintuman, kundi tungod han iya kalugaringon nga pagkalooy nga gintalwas kita niya pinaagi han paghugas han Espiritu Santo nga nahatag ha aton hin bag-o nga pagkatawo ngan bag-o nga kinabuhi."
                },
                "6": {
                    "verse_nr": "6",
                    "verse": "Ibinubo ha aton han Dyos an Espiritu Santo pinaagi kan Jesu-Cristo nga aton Magtaralwas"
                },
                "7": {
                    "verse_nr": "7",
                    "verse": "basi pinaagi han iya grasya, maisip kita nga matadong sa Dyos, ngan makatag-iya kita han aton ginlalaoman nga dayon nga kinabuhi."
                },
                "8": {
                    "verse_nr": "8",
                    "verse": "Matuod ini nga mga pulong.\nKaruyag ko nga tagan mo hin talagsaon nga panginano ini nga mga butang, basi talinguhaon hadton nga natoo han Dyos paggamit han ira panahon hin pagtuman hin mag-upay nga mga buhat. Maupay ngan mapulsanon ini para han mga tawo."
                },
                "9": {
                    "verse_nr": "9",
                    "verse": "Kundi likayi an linurong nga mga pakiglantugi, an hilaba nga mga lista han mga ginikanan, an mga pagkabingkilbingkil, ngan an mga pag-away-away hiunong han Balaod. Waray ini pulos ngan diri angay pagbuhaton."
                },
                "10": {
                    "verse_nr": "10",
                    "verse": "Pahimangnoa, bisan na man la makaduha an tawo nga amo an tinikangan hin pagkabahinbahin, ngan ayaw na hiya tagda."
                },
                "11": {
                    "verse_nr": "11",
                    "verse": "Maaram na kamo nga maraot in sugad hini nga tawo, ngan an iya mga sala amo ngahaw an nagpapamatuod nga sayop hiya."
                },
                "12": {
                    "verse_nr": "12",
                    "verse": "Talingohaa pagkadi ha akon ha Nicopolis kon pakadaon ko na ha imo hi Artemas o Tiquico, kay nakahunahuna ako hin pagpabilin didto ha panahon han kathagkot."
                },
                "13": {
                    "verse_nr": "13",
                    "verse": "Talingohaa pagbulig kan Zenas nga abogado ngan kan Apolo, nga makatikang na hira han ira paglakaton, ngan talingohaa nga sangkap hira han ngatanan nga ira mga kinahanglan."
                },
                "14": {
                    "verse_nr": "14",
                    "verse": "Tutdoi an aton mga tawo hin paggamit han ira panahon para hin mag-upay nga mga buhat, basi maandam hira para han tinuod nga mga kinahanglanon; ngan diri gud hira mag-ukoy hin kinabuhi nga waray la kapulsanan."
                },
                "15": {
                    "verse_nr": "15",
                    "verse": "Nangungumosta ha imo an ngatanan nga kaupod ko. Ipangumosta kami han mga kasangkayan ha pagtoo.\nAn grasya han Dyos maada unta ha iyo ngatanan."
                }
            }
        }
    }
}