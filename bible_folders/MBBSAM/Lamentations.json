{
    "version": "MBBSAM",
    "book_name": "Lamentations",
    "book_nr": "25",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Hin pagkamamingaw nga nag-uusaan an Jerusalem nga hadto anay puno hin mga tawo!\nPinasidunggan hiya hadto anay han kalibutan, yana sugad na la hiya hin balo nga babaye.\nAn labi kahamili han mga syudad nahulog ngadto ha pagkaoripon."
                },
                "2": {
                    "verse_nr": "2",
                    "verse": "Waray hunong an iya pagtangis ha bug-os nga gab-i; nadaligdig ha iya mga bayhon in mga luha.\nWaray usa han iya kasangkayan hadto, in nahibilin hin pagliaw ha iya.\nGinlingo hiya han iya kasangkayan, ngan yana nakig-away hira ngatanan ha iya."
                },
                "3": {
                    "verse_nr": "3",
                    "verse": "Makalolooy nga mga oripon an mga tawo han Juda, nga ginpugos hin pagpaiwas tikang han ira urokyan.\nNag-uokoy hira didto han iba nga mga tuna, nga waray dapit nga maaangkon nira nga ira kalugaringon\u2014\nGinlilibotan hira hin mga kaaway, nga waray nira lulotsan hin pakapalagiw."
                },
                "4": {
                    "verse_nr": "4",
                    "verse": "Waray na yana napakadto han Templo hin pagsingba ha mga adlaw nga iglilihi.\nNag-aantos an mga daraga nga nagkanta didto, ngan nag-aaraba nala an kapadian.\nMamingaw na an mga ganghaan han syudad, ngan makalilisang an gin-aantos han Sion."
                },
                "5": {
                    "verse_nr": "5",
                    "verse": "Nakadaog an iya mga kaaway; nasasakop hiya han ira gahom.\nGinpaantos hiya han GINOO tungod han damo niya nga mga sala.\nGinbihag ngan ginhalin an iya kabataan."
                },
                "6": {
                    "verse_nr": "6",
                    "verse": "Napara na an kaanyag han Jerusalem.\nAn iya mga pangulo sugad hin mga bugsok nga magluya na tungod hin gutom,\nnga haros waray na kusog ha ira pagpalagiw tikang han mga mangaranop."
                },
                "7": {
                    "verse_nr": "7",
                    "verse": "Usa na yana nga mamingaw an ruba nga Jerusalem, nahinunumdom an Jerusalem han iya kamaanyag han naglabay nga panahon.\nHan pagpukana ha iya han iya kaaway, waray gud may binmulig ha iya.\nNagtinawa la an simulong ha iya ngan nagbiaybiay han iya pagkapukan."
                },
                "8": {
                    "verse_nr": "8",
                    "verse": "Waray na an iya dungog; hubo ngan tinamay na hiya.\nNaghaharoy hira ngan tinatabunan an iya bayhon tungod hin kaawod.\nNagmahugaw an Jerusalem tungod han iya makalilisang nga sala."
                },
                "9": {
                    "verse_nr": "9",
                    "verse": "Masayon la hikit-an an iya pagkamahugaw, kundi waray hiya manginlabot han iya kapalaran.\nMakalilisang an iya pagkapukan; waray gud makakaliaw ha iya.\nNagdaog an iya mga kaaway, ngan nagtatawag hiya hin pakimalooy ngadto han GINOO."
                },
                "10": {
                    "verse_nr": "10",
                    "verse": "Gintikasan hiya han iya mga kaaway han ngatanan niya nga mga manggad.\nIya hinkit-an an pagsulod nira han Templo,\ndiin gindid-an han GINOO hin pagkadto an mga Hentil."
                },
                "11": {
                    "verse_nr": "11",
                    "verse": "Naghaharoy an iya mga tawo ha ira pamiling hin sadang makaon.\nGinbabalyo nira hin pagkaon an ira mga manggad basi la hira mabuhi.\n\u201cO GINOO, siplati ako,\u201d nagtatawag an syudad, \u201ckitaa an akon kasakitan.\u201d"
                },
                "12": {
                    "verse_nr": "12",
                    "verse": "\u201cSiplat kamo ha akon!\u201d nasangpit hiya ngadto han ngatanan nga nalabay.\n\u201cMay-ada ba ha iyo nag-antos sugad han akon gin-antos,\ntungod han sirot nga ginhatag ha akon han GINOO ha panahon han iya kasina?"
                },
                "13": {
                    "verse_nr": "13",
                    "verse": "\u201cNagpadara hiya hin kalayo tikang ha kahitas-an, usa nga kalayo nga nagsusunog han akon kaluluthan.\nNagbutang hiya hin usa nga bitik para ha akon ngan natumba ako ha tuna.\nKatapos ginpasibay-an ako niya, ngan ginbayaan ako dida hin waray hunong nga kasakitan."
                },
                "14": {
                    "verse_nr": "14",
                    "verse": "\u201cGintigamnan niya an ngatanan ko nga mga sala, ngan ginbutok ini ngatanan.\nIbinitay ini ha akon liog, ngan nakapaluya ha akon tungod han makabug-at hini.\nIgintubyan ako han Ginoo ngadto han akon mga kaaway, ngan waray ko gud nahimo hin pagkontra ha ira."
                },
                "15": {
                    "verse_nr": "15",
                    "verse": "\u201cGintaw-an la han Ginoo an akon mag-isog nga mga sondalo.\nGinpasulong niya in kasondalohan hin pagpukan han akon batan-on nga kalalaken-an.\nGindugmok niya an akon mga tawo sugad hin mga ubas didto hin piriihan."
                },
                "16": {
                    "verse_nr": "16",
                    "verse": "\u201cSanglit rutay na hin pagtangis an akon mga mata.\nWaray makakaliaw ha akon; waray makakapadasig ha akon.\nGindaog ako han kaaway; waray na gud nahibilin nga butang han akon mga tawo."
                },
                "17": {
                    "verse_nr": "17",
                    "verse": "\u201cIdinuduhol ko an akon mga kamot, kundi waray gud nabulig ha akon.\nNagtawag an GINOO hin mga kaaway kontra ha akon ngan ginpalibotan ako;\nGin-iisip ako nira sugad hin mahugaw nga butang."
                },
                "18": {
                    "verse_nr": "18",
                    "verse": "\u201cKundi matadong an GINOO, kay waray ako magsugot ha iya.\nPamati kamo ha akon, mga tawo ha ngatanan nga dapit; tan-awa ako ha akon kasakitan.\nGinbihag an akon kaolitawhan ngan kadaragan-an."
                },
                "19": {
                    "verse_nr": "19",
                    "verse": "\u201cNagtawag ako hin maugop ha akon, kundi dinmiri hira hin pagbulig ha akon.\nAn kapadian ngan an mga pangulo nagkamatay didto han kakalsadahan han syudad,\nhin pamiling hin pagkaon basi mabuhi hira."
                },
                "20": {
                    "verse_nr": "20",
                    "verse": "\u201cTan-awa, O GINOO, an akon pagharoy, an kagul-anan han akon kalag!\nMabidoon gud an akon kasingkasing tungod han akon mga sala.\nDamo an ginpatay didto han kakalsadahan, ngan ha sakob han mga balay."
                },
                "21": {
                    "verse_nr": "21",
                    "verse": "\u201cPamatii an akon mga pagnguyngoy; waray gud may nagliliaw ha akon.\nNalilipay an akon mga kaaway nga gindad-an mo ako hin karat-an.\nPaabota na an adlaw nga imo iginsaad; paantosa an akon mga kaaway sugad han akon pag-antos."
                },
                "22": {
                    "verse_nr": "22",
                    "verse": "\u201cPagsiroti hira tungod han ngatanan nira nga pagkamaraot.\nKastigoha hira sugad han pagkastigo mo ha akon tungod han akon mga sala.\nNaghaharoy ako ha kagul-anan, ngan masakit an akon kasingkasing.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Tungod han kasina han Ginoo, iya gintahoban hin kasisidman an Sion.\nIya ginbungkag an langitnon nga kamatahom han syudad.\nTungod han iya kasina ginpasibay-an niya bisan pa ngani an iya Templo."
                },
                "2": {
                    "verse_nr": "2",
                    "verse": "Ginbungkag han Ginoo hin waray kalooy an tagsa nga baryo didto ha Juda.\nNgan ginpanas niya an magrig-on nga mga balwarte nga panalipod han tuna.\nGinpakaalohan niya an ginhadian ngan an mga punoan hini."
                },
                "3": {
                    "verse_nr": "3",
                    "verse": "Tungod han iya kapungot gin-utod niya an kusog han Israel.\nWaray hiya bumulig ha aton han pagdasmag han mga kaaway.\nAn iya kangalas ha aton sugad hin kalayo nga nag-uugtang han ngatanan."
                },
                "4": {
                    "verse_nr": "4",
                    "verse": "Sugad hin kaaway itinadong niya ha aton an iya mga pana.\nGinpatay niya adton ngatanan nga aton kalipay ngan kaliawan.\nDinhe ha Jerusalem aton inabat an iya nagngungotngot nga kasina."
                },
                "5": {
                    "verse_nr": "5",
                    "verse": "Sugad hin kaaway ginbungkag han Ginoo an Israel.\nGinruba niya an magrig-on nga mga balwarte ngan an mga palasyo hini.\nPinapag-antos niya an mga tawo han Juda hin waray pagkatapos nga kabidoan."
                },
                "6": {
                    "verse_nr": "6",
                    "verse": "Ginpukan niya an Templo nga ginsingbahan naton ha iya.\nWaray na niya ipadayon an pagsaurog han baraan nga mga adlaw ngan han mga Adlaw nga Iparahuway.\nGindumtan niya an hadi ug padi."
                },
                "7": {
                    "verse_nr": "7",
                    "verse": "Ginsalikway han Ginoo an iya altar ngan gintalikdan niya an iya baraan nga Templo.\nGinparumpag niya han iya kaaway an mga pader han Templo.\nAn mga kaaway naggogliat hira ha pagdarag-an diin hadto anay nagsingba kita nga malipayon."
                },
                "8": {
                    "verse_nr": "8",
                    "verse": "Naglarang an GINOO nga mapukan an mga pader han Sion.\nGinsukol niya ini basi maubos karumpag an mga pader.\nWaray gud yana nahisalin han mga lantawan ngan mga pader."
                },
                "9": {
                    "verse_nr": "9",
                    "verse": "Nahilubong ha tuna an mga ganghaan, nagkababari an mga trangka hini.\nAadto na yana ha pagkabihag an hadi ngan an dumagko nga mga tawo.\nWaray na igtutdo an Balaod, ngan waray na mga panan-awon an mga manaragna."
                },
                "10": {
                    "verse_nr": "10",
                    "verse": "Nalingkod hin hilom ha tuna an mga dumakon-on han Jerusalem.\nMay tapotapo ha ira mga ulo ngan nagbado hin mga sako.\nNatamod ha tuna an kadaragan-an."
                },
                "11": {
                    "verse_nr": "11",
                    "verse": "Ruthay hin pagtinangis an akon mga mata; mabug-on an akon kasingkasing.\nTugob na ako hin kabidoan tungod han pagkabungkag han akon mga tawo.\nNahiraraptay an kabataan ngan mga minasus-an didto han kakalsadahan han syudad."
                },
                "12": {
                    "verse_nr": "12",
                    "verse": "Tungod hin kagutom ngan kauhaw, natawag hira han ira mga nanay.\nNahiraraptay hira didto han kakalsadahan sugad hin mga samad nga kalalaken-an,\nngan napatay hira hin hinayhinay dida han mga butkon han ira mga nanay."
                },
                "13": {
                    "verse_nr": "13",
                    "verse": "O Jerusalem nga akon higugmaon, Jerusalem, ano an akon masisiring?\nUunanhon ko hin pagliaw ha imo? Waray pa gud may nag-antos hin sugad han imo gin-antos.\nAn imo karat-an hiluag hin duro sugad han kalalawdan; waray na gud sadang paglaoman."
                },
                "14": {
                    "verse_nr": "14",
                    "verse": "Lunlon la mga buwa an iginhimangraw han imo mga manaragna.\nGinlimbongan ka han ira pagwali kay waray ka pakakilala han imo sala.\nGinpahunahuna ka nira nga diri ka kinahanglan magbasol."
                },
                "15": {
                    "verse_nr": "15",
                    "verse": "Nagbibiaybiay ha imo an mga tawo nga nalabay han syudad.\nNagpipilingpiling ngan nagtitinawa hira han mga nagkaruruba han Jerusalem:\n\u201cAmo ba ini adto nga matahom nga syudad? Amo ba ini an ipinaparayaw han kalibutan?\u201d"
                },
                "16": {
                    "verse_nr": "16",
                    "verse": "Gindudurugasan ka han ngatanan mo nga mga kaaway ngan pinamumudlatan ka upod hin pagdumot.\nKinakagat nira an ira mga im-im ngan nanyayam-id ngan nagsusunlog,\n\u201cAmon na ginbungkag hiya!\nAmo na ini an adlaw nga amon ginhinulat!\u201d"
                },
                "17": {
                    "verse_nr": "17",
                    "verse": "Ginbuhat gihapon han GINOO an iya igintarhog.\nGinbungkag kita niya hin waray kalooy, sumala han iya iginpahimatngon ha aton hin maiha na.\nIginhatag niya ha aton mga kaaway an pagdarag-an ngan pinapaglipay hira han aton pagkapukan."
                },
                "18": {
                    "verse_nr": "18",
                    "verse": "O Jerusalem, pagoliata ngadto han Ginoo an imo mga pader!\nPaawasa an imo mga luha sugad hin mga salog adlaw gab-i;\nAyaw pagpahuway ngan ayaw pag-undang hin pagtinangis!"
                },
                "19": {
                    "verse_nr": "19",
                    "verse": "Ha bug-os nga gab-i bangon hin makadamo ngan goliat ngadto han Ginoo.\nIsumat ha iya an imo mga pagbati, ngan pakimalooy ha iya tungod han imo kabataan\u2014\nKabataan nga haros mamatay hin gutom ha kada kanto han kalsada!"
                },
                "20": {
                    "verse_nr": "20",
                    "verse": "Tan-awa, O GINOO! Tan-awa adton imo mga ginpapaantos!\nItutugot mo ba nga kaonon han mga iroy an ira mga anak pinalangga?\nIpapapatay mo ba an mga padi ngan mga manaragna dida han imo Templo?"
                },
                "21": {
                    "verse_nr": "21",
                    "verse": "An mga batan-on ngan mga tigurang nanlulunay nga patay ha kakalsadahan,\nkaulitawhan ngan kadaragan-an nga pinanmatay han mga espada han kaaway.\nGinpatay mo hira hin waray kalooy tungod han imo kasina."
                },
                "22": {
                    "verse_nr": "22",
                    "verse": "Gindapit mo an akon mga kaaway basi magrisyo hira hin mga kahadlok palibot ha akon.\nNgan waray gud makakapalagiw dida hito nga adlaw han kasina han GINOO.\nGinpamatay nira an akon kabataan nga akon ginmangnoan ngan ginhigugma."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Usa ako nga maaram kon ano an kahimtang han ginkakastigo han Dyos."
                },
                "2": {
                    "verse_nr": "2",
                    "verse": "Gintabog ako niya ngadto han masirom nga kahiladman."
                },
                "3": {
                    "verse_nr": "3",
                    "verse": "Ngan gintubal ako niya hin waray pagkalooy nga mga hampak."
                },
                "4": {
                    "verse_nr": "4",
                    "verse": "Ginpabay-an ako niya nga lukop hin bag-o nga mga kasamdan, ngan pinamiangan ako."
                },
                "5": {
                    "verse_nr": "5",
                    "verse": "Ginsadhan ako niya didto hin usa nga prisohan hin kakurian ug kagul-anan."
                },
                "6": {
                    "verse_nr": "6",
                    "verse": "Ginpugos ako niya hin pag-ukoy didto han kasisidman han kamatayon."
                },
                "7": {
                    "verse_nr": "7",
                    "verse": "Ginkadenahan ako niya; usa ako nga priso nga waray paglaom hin pakapalagiw."
                },
                "8": {
                    "verse_nr": "8",
                    "verse": "Nagoliat ako hin pakibulig, kundi napakabungol la an Dyos."
                },
                "9": {
                    "verse_nr": "9",
                    "verse": "Nag-iikaturumba ako ha paglakat; gin-uulang ako hin pader nga mga bato bisan ngain ako aatubang."
                },
                "10": {
                    "verse_nr": "10",
                    "verse": "Ginhulat ako niya sugad hin uso; gindasmagan ako niya sugad hin liyon."
                },
                "11": {
                    "verse_nr": "11",
                    "verse": "Ginlanat ako niya hin paggawas han dalan, ginpanamad ako niya ngan ginbayaan."
                },
                "12": {
                    "verse_nr": "12",
                    "verse": "Gin-unat niya an iya pana ngan ginhimo ako nga irigoon han iya mga udyong."
                },
                "13": {
                    "verse_nr": "13",
                    "verse": "Ginpana ako niya ngadto gud ha sakob han akon lawas."
                },
                "14": {
                    "verse_nr": "14",
                    "verse": "Gintitinawaan ako han mga tawo ha bug-os nga adlaw; irintrimisan la ako nira ngatanan."
                },
                "15": {
                    "verse_nr": "15",
                    "verse": "An mapait la nga pag-antos an iya iginhatag ha akon nga pagkaon ug pag-inom."
                },
                "16": {
                    "verse_nr": "16",
                    "verse": "Ginbagnos niya an akon bayhon dida han tuna ngan nangihoan ako ha paghidasmag dida han mga bato."
                },
                "17": {
                    "verse_nr": "17",
                    "verse": "Hinngalimtan ko an maupay nga panlawas, an kamurayaw, ngan an kalipayan."
                },
                "18": {
                    "verse_nr": "18",
                    "verse": "Diri na mag-iiha mapatay ako; waray na an akon paglaom han GINOO."
                },
                "19": {
                    "verse_nr": "19",
                    "verse": "Mapait nga hilo an pagdumdom han akon kasakitan ngan han akon kawaray urokyan."
                },
                "20": {
                    "verse_nr": "20",
                    "verse": "Dayuday ginhuhunahuna ko ini, ngan naguguol an akon espiritu."
                },
                "21": {
                    "verse_nr": "21",
                    "verse": "Kundi nabalik an paglaom ko kon ini nga usa nga butang akon hinunumdoman"
                },
                "22": {
                    "verse_nr": "22",
                    "verse": "Nagpapadayon pa gihapon an waray pagkatapos nga gugma ngan kalooy han GINOO"
                },
                "23": {
                    "verse_nr": "23",
                    "verse": "bag-o sugad han kaagahon, ngan waray pagsayop sugad han pagsirang han adlaw."
                },
                "24": {
                    "verse_nr": "24",
                    "verse": "An GINOO gud la an akon malon, sanglit aada ha iya an akon paglaom."
                },
                "25": {
                    "verse_nr": "25",
                    "verse": "Maupay an GINOO ngadto han ngatanan nga nasarig ha iya."
                },
                "26": {
                    "verse_nr": "26",
                    "verse": "Sanglit maupay gud para ha aton an paghulat hin mapailobon han matalwason nga pagbulig han GINOO."
                },
                "27": {
                    "verse_nr": "27",
                    "verse": "Ngan maupay gud nga mahibaro kita hin pagpailob tikang han aton pagkabatan-on."
                },
                "28": {
                    "verse_nr": "28",
                    "verse": "Kon nag-aantos kita, kinahanglan lumingkod kita nga hilomon ta an pagpailob."
                },
                "29": {
                    "verse_nr": "29",
                    "verse": "Kinahanglan yumukbo kita ha pagpaubos, kay bangin may-ada pa naton paglaom."
                },
                "30": {
                    "verse_nr": "30",
                    "verse": "Bisan kon paghampakon ngan pagtamayon kita, kinahanglan karawton ta ini ngatanan."
                },
                "31": {
                    "verse_nr": "31",
                    "verse": "Maloloy-on an Ginoo ngan diri kita niya igsisikway ha kadayonan."
                },
                "32": {
                    "verse_nr": "32",
                    "verse": "Bisan kon kastigohon kita niya, kundi marig-on an iya paghigugma ha aton."
                },
                "33": {
                    "verse_nr": "33",
                    "verse": "Diri niya ikinalilipay an pagbido o pagsakit ha aton."
                },
                "34": {
                    "verse_nr": "34",
                    "verse": "Maaram an Ginoo kon pinapag-anto kita sugad hin mga priso."
                },
                "35": {
                    "verse_nr": "35",
                    "verse": "Maaram hiya kon gintatamakan la an aton mga katungod nga hatag niya ha aton."
                },
                "36": {
                    "verse_nr": "36",
                    "verse": "Maaram hiya kon ginlulubag an katadongan didto han mga hukmanan."
                },
                "37": {
                    "verse_nr": "37",
                    "verse": "An kaburot-on la han Ginoo an dayuday natutuman."
                },
                "38": {
                    "verse_nr": "38",
                    "verse": "Ha iya pagsugo nahinanabo an maupay ug maraot."
                },
                "39": {
                    "verse_nr": "39",
                    "verse": "Kay ano nga mangurutob kita kon ginkakastigo kita tungod han aton sala?"
                },
                "40": {
                    "verse_nr": "40",
                    "verse": "Usisaha ta an aton mga paagi ngan balik kita ngadto han GINOO."
                },
                "41": {
                    "verse_nr": "41",
                    "verse": "Buksi ta an aton kasingkasing ngadto han Dyos ha langit ngan pag-ampo kita"
                },
                "42": {
                    "verse_nr": "42",
                    "verse": "\u201cNakasala ngan sinmupil kami ha imo ngan waray ka, O GINOO, magpasaylo ha amon."
                },
                "43": {
                    "verse_nr": "43",
                    "verse": "\u201cGinlanat ngan ginpatay mo kami; waray mo ipakita an imo kalooy tungod han imo kasina."
                },
                "44": {
                    "verse_nr": "44",
                    "verse": "Pinaagi hin madakmol nga dampog hin kapungot nga makuri matahos han amon mga pag-ampo."
                },
                "45": {
                    "verse_nr": "45",
                    "verse": "Ginhimo mo kami nga harapilan hin mga sighot han kalibutan."
                },
                "46": {
                    "verse_nr": "46",
                    "verse": "\u201cGintatamay ngan ginyuyubit kami han ngatanan namon nga mga kaaway."
                },
                "47": {
                    "verse_nr": "47",
                    "verse": "Nag-agi kami ha karat-an ngan kabungkagan; nag-uokoy kami ha kataragman ngan kahadlok."
                },
                "48": {
                    "verse_nr": "48",
                    "verse": "Makusog an pag-awas ha akon mga mata han mga luha tungod han pagkapukan han akon mga tawo."
                },
                "49": {
                    "verse_nr": "49",
                    "verse": "\u201cWaray hunong an pagturo han akon mga luha."
                },
                "50": {
                    "verse_nr": "50",
                    "verse": "Tubtob nga tumangbo an GINOO tikang ha langit ngan hikit-an kita."
                },
                "51": {
                    "verse_nr": "51",
                    "verse": "Mabidoon an akon kasingkasing kon nakita ako han nahinabo han kababayen-an han syudad."
                },
                "52": {
                    "verse_nr": "52",
                    "verse": "\u201cSugad hin usa nga tamsi ginbitik ako hin mga kaaway nga napupungot ha akon hin waray la hinungdan."
                },
                "53": {
                    "verse_nr": "53",
                    "verse": "Iginlabog ako nga buhi ngadto hin luong, ngan gintakpan hin bato an ganggang."
                },
                "54": {
                    "verse_nr": "54",
                    "verse": "Nalampo ako han tubig ngan naghunahuna ako nga hirani na ha akon an kamatayon."
                },
                "55": {
                    "verse_nr": "55",
                    "verse": "\u201cTikang ha kahiladman nagtawag ako ha imo, O GINOO."
                },
                "56": {
                    "verse_nr": "56",
                    "verse": "Ngan pinamatian mo an pakimalooy ko ha imo nga pamatian mo an akon pagtawag."
                },
                "57": {
                    "verse_nr": "57",
                    "verse": "Ginbaton ngan ginsiring mo ako nga diri ako mahadlok."
                },
                "58": {
                    "verse_nr": "58",
                    "verse": "\u201cGintabangan mo ako, O Ginoo, ngan gintalwas mo an akon kinabuhi."
                },
                "59": {
                    "verse_nr": "59",
                    "verse": "Paghukom dapig ha akon; maaram ka han mga sayop nga ginbuhat ha akon."
                },
                "60": {
                    "verse_nr": "60",
                    "verse": "Maaram ka nga napupungot ha akon an akon mga kaaway ngan naglalarang hira hin paglingo ha akon."
                },
                "61": {
                    "verse_nr": "61",
                    "verse": "\u201cHinbatian mo an ira pagtamay ha akon, O GINOO, maaram ka han ngatanan nga ira mga larang kontra ha akon."
                },
                "62": {
                    "verse_nr": "62",
                    "verse": "Magkulop an ira pagpinakaraot ha akon ngan paghimo han ira mga larang."
                },
                "63": {
                    "verse_nr": "63",
                    "verse": "Gin-iinintrimisan ako nira tikang ha aga ngadto ha gab-i."
                },
                "64": {
                    "verse_nr": "64",
                    "verse": "\u201cKastigoha hira tungod han ira ginbuhat, O GINOO."
                },
                "65": {
                    "verse_nr": "65",
                    "verse": "Panhimaraota hira ngan pun-a hira hin pagkahulop!"
                },
                "66": {
                    "verse_nr": "66",
                    "verse": "Bukora hira han imo kasina ngan puoha hira dinhe ha tuna!\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Nakuhaan na hin kainggat an aton bulawan;\nnagsasarang an mga bato han Templo dida han kakalsadahan."
                },
                "2": {
                    "verse_nr": "2",
                    "verse": "An batan-on nga kalalaken-an han Sion minahal naton sugad hin bulawan.\nKundi yana sugad na la hira hin mga daba."
                },
                "3": {
                    "verse_nr": "3",
                    "verse": "Bisan ngani an babayi nga lubo magpapasuso han iya mga nati.\nKundi an akon mga tawo sugad hin mga duong nga makuha han iya mga piso."
                },
                "4": {
                    "verse_nr": "4",
                    "verse": "Naghihimatay hin gutom ug uhaw an ira mga minasus-an.\nNakikilimos an ira kabataan hin pagkaon, nga waray gud mahatag ha ira."
                },
                "5": {
                    "verse_nr": "5",
                    "verse": "Nagkakamatay hin gutom dida han kadalanan an mga tawo nga nahiara hin magrasa nga mga pagkaon.\nNangangabkab hin pagkaon dida han basurahan adton mga riko an kamutangan."
                },
                "6": {
                    "verse_nr": "6",
                    "verse": "Ginkastigo an akon mga tawo hin labaw pa kay han mga umurokoy han Sodoma,\nnga tigda an kapukan dida han mga kamot han Dyos."
                },
                "7": {
                    "verse_nr": "7",
                    "verse": "Maglinis ngan puraw sugad hin yelo an amon mga prinsipe,\nmagtibaksi ngan magkusog, nga maglibsog an panlawas."
                },
                "8": {
                    "verse_nr": "8",
                    "verse": "Yana diri hira kinikilala dida han kadalanan, nangingitom an ira mga bayhon kay aada ha ira an kamatayon.\nMaggasaay hira sugad hin mamara nga kahoy an ira panit."
                },
                "9": {
                    "verse_nr": "9",
                    "verse": "Mauruupay pa adton mga nagkamatay didto han pag-awayan kay hadton mga hinayhinay an kamatay.\nNamatay hira tungod hin gutom kay waray man sadang makaon basi mabuhi la hira."
                },
                "10": {
                    "verse_nr": "10",
                    "verse": "Nakapahadlok hin duro an kapukan nga inmabot han akon mga tawo.\nGinlaga han mahigugmaon nga mga iroy an ira kalugaringon nga mga anak basi la hira makakaon."
                },
                "11": {
                    "verse_nr": "11",
                    "verse": "Ipinakita han GINOO an makalilisang niya nga kapungot.\nGinsunog ngan gin-ugtang gud niya an Sion."
                },
                "12": {
                    "verse_nr": "12",
                    "verse": "Waray bisan hin-o dinhe ha tuna, bisan pa ngani mga punoan hin langyaw nga mga nasod,\nnga tinmuo nga an mga kaaway makakasulod han mga ganghaan han Jerusalem."
                },
                "13": {
                    "verse_nr": "13",
                    "verse": "Kundi nahinabo ini tungod han mga sala han mga manaragna ngan han pamatay han kapadian\nhin waray sala nga mga tawo."
                },
                "14": {
                    "verse_nr": "14",
                    "verse": "Nagsudoy dida han kadalanan an iya mga pangulo sugad hin mga buta,\nngan naluob hira hin dugo sanglit an mga tawo diri nakamkam ha ira."
                },
                "15": {
                    "verse_nr": "15",
                    "verse": "\u201cPahirayo kamo!\u201d naggogliat an mga tawo, \u201cMahugaw kamo! Ayaw pagkamkam ha akon!\u201d\nSanglit nagsudoy hira han kanasoran, ngan waray may nakarawat ha ira."
                },
                "16": {
                    "verse_nr": "16",
                    "verse": "Waray na an GINOO manginlabot ha ira; ginpasarang hira ha kanasoran.\nWaray na hiya maglagad han amon kapadian ngan mga pangulo."
                },
                "17": {
                    "verse_nr": "17",
                    "verse": "Tinmakas kami hin pamiling hin tambulig ngan waray man namon hin-agian.\nNaghinulat kami hin bulig tikang hin nasod nga waray sadang paglaoman."
                },
                "18": {
                    "verse_nr": "18",
                    "verse": "Ginbantayan kami han amon kaaway; makuri na ngani kami makalakat dida han kadalanan.\nTapos na an amon mga adlaw; inmabot na an kataposan."
                },
                "19": {
                    "verse_nr": "19",
                    "verse": "An nagbubukod ha amon maglarulaksi pa kay hin mga agila nga nasulinap tikang ha langit.\nGinggamaan kami nira didto ha kapungtoran; kinalitan kami nira didto ha kamingawan."
                },
                "20": {
                    "verse_nr": "20",
                    "verse": "Hindakpan nira an burabod han amon kinabuhi, an hadi nga ginpili han GINOO,\nan amon ginsarigan hin pagpanalipod ha amon ha amon mga kaaway."
                },
                "21": {
                    "verse_nr": "21",
                    "verse": "Bisan kon maglipay ngan magrayhak kamo, mga tawo han Edom ug Uz.\nMaabot liwat an iyo pagkapukan diri kamo makakatoltol han dalan, mga hubo kamo ngan aada ha iyo an kaarawdan."
                },
                "22": {
                    "verse_nr": "22",
                    "verse": "Ginbaydan na han Sion an iya sala; diri na ipapadayon han GINOO an iyo pagkabihag.\nKundi Edumea, pagkakastigohon ka han GINOO; igpapadayag niya an imo mga kasal-anan."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Hinumdomi, O GINOO, an nahinabo ha amon.\nTan-awa kami, ngan kitaa an pagpakaalohi ha amon."
                },
                "2": {
                    "verse_nr": "2",
                    "verse": "Iginhatag ha mga lumalangyaw an amon mga hiagi.\nMga lumalangyaw an nag-uokoy didto han amon mga tuna."
                },
                "3": {
                    "verse_nr": "3",
                    "verse": "Pinanmatay han kaaway an amon mga amay;\nngan yana mga balo na an amon mga iroy."
                },
                "4": {
                    "verse_nr": "4",
                    "verse": "Kinahanglan pagbaydan namon an tubig nga amon iniinom.\nKinahanglan paliton namon an kahoy nga amon isurungo."
                },
                "5": {
                    "verse_nr": "5",
                    "verse": "Ginpataksan kami hin trabaho sugad hin mga asno o mga kamelyo.\nKinakapoy kami, ngan waray namon pagpahuway."
                },
                "6": {
                    "verse_nr": "6",
                    "verse": "Basi la kami mabuhi, namiling kami hin igo nga pagkaon,\nkinmadto kami hin pakilimos ha Ehipto ug Asiria."
                },
                "7": {
                    "verse_nr": "7",
                    "verse": "Mga patay na an amon nakasala nga mga ginikanan,\nngan nag-aantos kami tungod han ira mga sala."
                },
                "8": {
                    "verse_nr": "8",
                    "verse": "Ginhahadian kami hin mga oripon,\nngan waray makakatabang ha amon tikang han ira gahom."
                },
                "9": {
                    "verse_nr": "9",
                    "verse": "Nagsusudoy ha kaumhan in mga magraogdaog.\nDiri kami murayaw hin pagmiling hin pagkaon."
                },
                "10": {
                    "verse_nr": "10",
                    "verse": "Hinirantan kami tungod hin gutom,\nuraura hin kapaso han amon lawas sugad hin binangga nga hudno."
                },
                "11": {
                    "verse_nr": "11",
                    "verse": "Pinanlugos an amon mga asawa didto ha Bukid Sion.\nUg an amon mga anak nga kababayen-an didto han mga bungto han Juda."
                },
                "12": {
                    "verse_nr": "12",
                    "verse": "Gindakop ngan ginbitay an amon mga pangulo;\ndiri na tinatahod an amon mga tigurang."
                },
                "13": {
                    "verse_nr": "13",
                    "verse": "Ginpugos hin pagdara han gilingan an amon mga batan-on nga kalalaken-an,\nhin pagpas-an han mabug-at nga kahoy an amon mga kabataan nga kalalaken-an."
                },
                "14": {
                    "verse_nr": "14",
                    "verse": "Diri na nalingkod dida han ganghaan han syudad, an mga kalagasan.\nNgan diri na nagtotokar an mga batan-on."
                },
                "15": {
                    "verse_nr": "15",
                    "verse": "Binmaya na an kalipayan tikang han amon kinabuhi.\nKabidoan an sinmaliwan han amon mga sarayaw."
                },
                "16": {
                    "verse_nr": "16",
                    "verse": "Waray nahibilin han ngatanan nga amon ipinaparayaw.\nNakasala kami, ngan makalolooy na kami yana."
                },
                "17": {
                    "verse_nr": "17",
                    "verse": "Unob ha kasingkasing an kasakit namon,\nngan haros diri kami makakita tungod han amon mga luha"
                },
                "18": {
                    "verse_nr": "18",
                    "verse": "kay kamingawan na ngan nag-uusaan an Bukid Sion,\nngan ihalas nga mga lubo an naglalakatlakat didto."
                },
                "19": {
                    "verse_nr": "19",
                    "verse": "Kundi hadi ka ha kadayonan, O GINOO,\nngan maghahadi ka ha dayon nga mga katuigan."
                },
                "20": {
                    "verse_nr": "20",
                    "verse": "Kay ano nga ginpasibay-an mo kami hin maiha?\nManunumdom ka pa ba ha amon?"
                },
                "21": {
                    "verse_nr": "21",
                    "verse": "Pabalika kami ha imo, O GINOO! Pabalika kami!\nIgpahiuli an kadaan namon nga himaya."
                },
                "22": {
                    "verse_nr": "22",
                    "verse": "O ginsalikway mo na ba kami ha kadayonan?\nWaray ba katubtoban an imo kasina?"
                }
            }
        }
    }
}