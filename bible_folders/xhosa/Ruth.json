{
    "version": "xhosa",
    "book_name": "Ruth",
    "book_nr": "8",
    "book": {
        "1": {
            "chapter_nr": 1,
            "chapter": {
                "1": {
                    "verse_nr": 1,
                    "verse": "Ke kaloku kwathi ngemihla yokulawula kwabagwebi, kwabakho indlala elizweni. Yahamba indoda yaseBhetelehem yakwaYuda, yaza yaphambukela elizweni lakwaMowabhi, yona nomkayo, noonyana bayo bobabini.\n"
                },
                "2": {
                    "verse_nr": 2,
                    "verse": "Ke igama laloo ndoda lalinguElimeleki, igama lomkayo linguNahomi; amagama oonyana bayo babengooMalon noKiliyon,  bengamaEfrata aseBhetelehem yakwaYuda. Baya ke elizweni lakwaMowabhi, baba khona.\n"
                },
                "3": {
                    "verse_nr": 3,
                    "verse": "Wafa uElimeleki indoda kaNahomi; washiywa ke yena noonyana bakhe bobabini.\n"
                },
                "4": {
                    "verse_nr": 4,
                    "verse": "Bazeka abafazi abangamaMowabhikazi; igama lomnye lalinguOrpa, igama lomnye lalinguRute; bahlala khona iminyaka eseshumini.\n"
                },
                "5": {
                    "verse_nr": 5,
                    "verse": "Bafa kananjalo bobabini ooMalon noKiliyon; washiywa ke loo mfazi ngoonyana bakhe bobabini nayindoda yakhe.\n"
                },
                "6": {
                    "verse_nr": 6,
                    "verse": "Wesuka yena noomolokazana bakhe, ebuya elizweni lakwaMowabhi; ngokuba weva eselizweni lakwaMowabhi, ukuba uYehova ubavelele abantu bakhe ngokubanika isonka.\n"
                },
                "7": {
                    "verse_nr": 7,
                    "verse": "Waphuma kuloo ndawo abekuyo, enoomolokazana bakhe bobabini;  wahamba ngendlela ebuyela ezweni lakwaYuda.\n"
                },
                "8": {
                    "verse_nr": 8,
                    "verse": "Wathi uNahomi koomolokazana bakhe bobabini, Hambani,  nibuyele elowo endlwini yonina; uYehova makanenzele inceba,  njengoko nenze ngako kubafi nakum.\n"
                },
                "9": {
                    "verse_nr": 9,
                    "verse": "UYehova makaninike nifumane indawo yokuphumla, elowo endlwini yendoda yakhe. Wabanga; baliphakamisa ilizwi labo,  balila.\n"
                },
                "10": {
                    "verse_nr": 10,
                    "verse": "Bathi kuye, Hayi, siya kubuyela nawe kubantu bakowenu.\n"
                },
                "11": {
                    "verse_nr": 11,
                    "verse": "Wathi uNahomi, Buyani, zintombi zam; kungani na ukuba nihambe nam? Ndisenoonyana yini na embilinini wam, ukuze babe ngamadoda kuni?\n"
                },
                "12": {
                    "verse_nr": 12,
                    "verse": "Buyani, zintombi zam; hambani, ngokuba sendikwaluphalele ukuba nendoda. Khona ukuba ndibe ndisithi, Ndisenethemba,  nokuba bendithe ndaba ngonendoda ngobu busuku, nokuba bendithe ndazala oonyana,\n"
                },
                "13": {
                    "verse_nr": 13,
                    "verse": "beniya kuthi ngenxa yoko nilinde bade bakhule, yini na?  Beniya kuthi ngenxa yoko nizibambe ningabi namadoda, yini na?  Hayi, zintombi zam; ngokuba kukrakra kunene kum ngenxa yenu,  kuba isandla sikaYehova siphumelene nam.\n"
                },
                "14": {
                    "verse_nr": 14,
                    "verse": "Baliphakamisa ilizwi labo, babuya balila. UOrpa wamanga uninazala; ke yena uRute wanamathela kuye.\n"
                },
                "15": {
                    "verse_nr": 15,
                    "verse": "Wathi yena, Uyabona, umkhuluwakazi wakho ubuyele kubantu bakowabo, nakoothixo bakowabo; buya nawe, ulandele umkhuluwakazi wakho.\n"
                },
                "16": {
                    "verse_nr": 16,
                    "verse": "Wathi uRute, Musa akundibongoza ngokuthi mandikushiye,  ndibuye, ndingakulandeli; ngokuba apho uya khona, ndiya kuya nam; apho uya kuthi vu khona, ndiya kuthi vu khona; abantu bakowenu baya kuba ngabantu bam, uThixo wakho abe nguThixo wam;\n"
                },
                "17": {
                    "verse_nr": 17,
                    "verse": "apho ufela khona, ndiya kufela khona, ndingcwatyelwe khona.  Makenjenje uYehova kum, aphinde ukwenjenje: kukufa kodwa okuya kundahlula nawe.\n"
                },
                "18": {
                    "verse_nr": 18,
                    "verse": "Wabona ukuba uzimisele ukuhamba naye, wayeka ukuthetha kuye.\n"
                },
                "19": {
                    "verse_nr": 19,
                    "verse": "Bahamba ke bobabini, bada bafika eBhetelehem. Kwathi, xa bangenayo eBhetelehem, wazamazama wonke umzi ngenxa yabo,  bathi, NguNahomi na lo?\n"
                },
                "20": {
                    "verse_nr": 20,
                    "verse": "Wathi kubo, Musani ukuthi ndinguNahomi; yithini ndinguMara,  ngokuba uSomandla undenze ndakrakra kunene.\n"
                },
                "21": {
                    "verse_nr": 21,
                    "verse": "Ndemka mna ndizele; ke uYehova undibuyisa ndilambatha. Yini na ukuba nithi ndinguNahomi; uYehova engqinile nje ngam,  uSomandla endenzele ububi nje.\n"
                },
                "22": {
                    "verse_nr": 22,
                    "verse": "Wabuya ke uNahomi enoRute umMowabhikazi, umolokazana wakhe,  owabuya elizweni lakwaMowabhi; bafika bona eBhetelehem ekuqalekeni kokuvunwa kwerhasi.\n"
                }
            }
        },
        "2": {
            "chapter_nr": 2,
            "chapter": {
                "1": {
                    "verse_nr": 1,
                    "verse": "Ke kaloku uNahomi ebenesihlobo sendoda yakhe, indoda esisityebi emzalwaneni kaElimeleki; igama layo libe linguBhohazi.\n"
                },
                "2": {
                    "verse_nr": 2,
                    "verse": "Wathi uRute umMowabhikazi kuNahomi, Makhe ndiye entsimini,  ndibhikice izikhwebu emva kwalowo ndiya kubabalwa nguye. Wathi kuye, Hamba, ntombi yam.\n"
                },
                "3": {
                    "verse_nr": 3,
                    "verse": "Wahamba waya, wabhikica entsimini emva kwabavuni. Ithamsanqa lakhe lawela phezu kwesahlulo sentsimi kaBhohazi,  obengowomzalwane kaElimeleki.\n"
                },
                "4": {
                    "verse_nr": 4,
                    "verse": "Wathi gqi uBhohazi, evela eBhetelehem, wathi kubavuni,  UYehova makabe nani. Bathi kuye, UYehova makakusikelele.\n"
                },
                "5": {
                    "verse_nr": 5,
                    "verse": "Wathi uBhohazi kwindodana yakhe ephethe abavuni, Yekabani na le nkazana?\n"
                },
                "6": {
                    "verse_nr": 6,
                    "verse": "Yaphendula indodana ephethe abavuni, yathi. Yinkazana engumMowabhikazi, efike noNahomi, bevela elizweni lakwaMowabhi;\n"
                },
                "7": {
                    "verse_nr": 7,
                    "verse": "yathi ke, Makhe ndibhikice, ndibuthe phakathi kwezithungu emva kwabavuni; yeza ke, yema kwakusasa kwada kwangoku;  ukuhlala kwayo endlwini kukancinane.\n"
                },
                "8": {
                    "verse_nr": 8,
                    "verse": "Wathi uBhohazi kuRute, Uyeva na, ntombi yam? Musa ukuya kubhikica ntsimini yimbi; kananjalo uze ungadluli apha;  namathela wenjenje kumthinjana wam lo;\n"
                },
                "9": {
                    "verse_nr": 9,
                    "verse": "amehlo akho makabe sentsimini oyivunayo wona, uwulandele;  yabona, abafana bakwam ndibawisele umthetho wokuba bangakuchukumisi; xa unxaniweyo, yiya ezityeni, usele into ekhiwe ngabafana.\n"
                },
                "10": {
                    "verse_nr": 10,
                    "verse": "Wawa ngobuso bakhe, waqubuda emhlabeni, wathi kuye, Kutheni na ukuba ndibabalwe nguwe, undibuke, ndiyinkazana yolunye uhlanga nje?\n"
                },
                "11": {
                    "verse_nr": 11,
                    "verse": "Waphendula uBhohazi, wathi kuye, Ndiyixelelwe kakuhle yonke into oyenzileyo kunyokozala, emva kokufa kwendoda yakho; ukuba ushiye uyihlo nonyoko, nelizwe owazalelwa kulo, weza ebantwini obungabazi ngaphambili.\n"
                },
                "12": {
                    "verse_nr": 12,
                    "verse": "UYehova makakubuyekeze ukwenza kwakho, uzaliseke umvuzo wakho ovela kuYehova uThixo kaSirayeli, oze wazimela phantsi kwamaphiko akhe wena.\n"
                },
                "13": {
                    "verse_nr": 13,
                    "verse": "Wathi yena, Mandibabalwe nguwe, nkosi yam; ngokuba undithuthuzele, ngokuba uthethe kakuhle nomkhonzazana wakho,  ndingenjengomnye wabakhonzazana bakho nje.\n"
                },
                "14": {
                    "verse_nr": 14,
                    "verse": "Wathi uBhohazi kuye, Ngexesha lokudla sondela apha, udle isonka, uncinde iviniga ngeqhekeza lakho. Wahlala phantsi ngasecaleni labavuni. Wamnika ikhweba; wadla, wahlutha,  washiya.\n"
                },
                "15": {
                    "verse_nr": 15,
                    "verse": "Wesuka ke waya kubhikica; uBhohazi waluwisela umthetho ulutsha olulolwakhe, wathi, Makabhikice naphakathi kwezithungu,  ningamdanisi;\n"
                },
                "16": {
                    "verse_nr": 16,
                    "verse": "nimrholele nokumrholela inxenye ezithungwini, nishiye,  abhikice, ningamkhalimeli.\n"
                },
                "17": {
                    "verse_nr": 17,
                    "verse": "Wabhikica entsimini leyo kwada kwahlwa; wayibhula into abeyibhikicile, yanga yiefa yerhasi.\n"
                },
                "18": {
                    "verse_nr": 18,
                    "verse": "Wathwala, waya ekhaya; wayibona uninazala into ayibhikicileyo; wakurhola, wamnika abekushiyile akuba ehluthi.\n"
                },
                "19": {
                    "verse_nr": 19,
                    "verse": "Wathi uninazala kuye, Ubhikice phi na namhla? Ubusebenza phi na? Makasikelelwe okubukileyo wena. Wamxelela uninazala umntu abesebenza kuye, wathi, Igama lendoda endisebenze kuyo namhla nguBhohazi.\n"
                },
                "20": {
                    "verse_nr": 20,
                    "verse": "Wathi uNahomi kumolokazana wakhe, Makasikelelwe yena nguYehova, ongayekelelanga ukwenza inceba yakhe kwabaphilileyo nakwabafileyo. Wathi uNahomi kuye, Indoda leyo iyalamana nathi;  ingowabakhululi bethu.\n"
                },
                "21": {
                    "verse_nr": 21,
                    "verse": "Wathi uRute umMowabhikazi, Kananjalo ithe yona kum, Uze unamathele kulutsha olulolwam, lude lulugqibe lonke uvuno olulolwam.\n"
                },
                "22": {
                    "verse_nr": 22,
                    "verse": "Wathi uNahomi kuRute umolokazana wakhe, Kulungile, ntombi yam, ukuba uphume nomthinjana wakhe, ukuze ungafikelwa mntu ukwenye intsimi.\n"
                },
                "23": {
                    "verse_nr": 23,
                    "verse": "Wanamathela kumthinjana kaBhohazi, wabhikica, kwada kwagqitywa ukuvunwa kwerhasi nokuvunwa kwengqolowa; wahlala noninazala.\n"
                }
            }
        },
        "3": {
            "chapter_nr": 3,
            "chapter": {
                "1": {
                    "verse_nr": 1,
                    "verse": "Wathi uNahomi uninazala kuye, Ntombi yam, ndingakufuneli na ukuphumla okokulungela?\n"
                },
                "2": {
                    "verse_nr": 2,
                    "verse": "Kaloku akasihlobo sethu na uBhohazi, lowo umthinjana ubunawo? Nanko esela irhasi ngobu busuku esandeni.\n"
                },
                "3": {
                    "verse_nr": 3,
                    "verse": "Zihlambe, uthambise, unxibe iingubo zakho, uhle uye esandeni. Uze ungazazisi endodeni leyo, ide igqibe ukudla nokusela.\n"
                },
                "4": {
                    "verse_nr": 4,
                    "verse": "Wothi, ukulala kwayo phantsi, uqonde indawo eye kulala kuyo,  uye uyityhile ingubo ngasezinyaweni zayo, ulale phantsi;  yokuxelela ke yona into owoyenza.\n"
                },
                "5": {
                    "verse_nr": 5,
                    "verse": "Wathi kuye, Yonke into oyithethayo ndoyenza.\n"
                },
                "6": {
                    "verse_nr": 6,
                    "verse": "Wehla ke waya esandeni, wenza ngako konke abemwisele umthetho ngako uninazala.\n"
                },
                "7": {
                    "verse_nr": 7,
                    "verse": "Wadla uBhohazi, wasela, yachwayitha intliziyo yakhe; waya walala phantsi ekupheleni kwentlaba. Waya ke ecotha, wamtyhila ingubo ngasezinyaweni zakhe, walala phantsi.\n"
                },
                "8": {
                    "verse_nr": 8,
                    "verse": "Kwathi phakathi kobusuku, yothuka indoda leyo, yaguquka,  yabona kulele inkazana ngasezinyaweni zayo.\n"
                },
                "9": {
                    "verse_nr": 9,
                    "verse": "Yathi, Ungubani? Wathi, NdinguRute, umkhonzazana wakho;  twabulula isondo lengubo yakho phezu komkhonzazana wakho,  ngokuba ungumkhululi wena.\n"
                },
                "10": {
                    "verse_nr": 10,
                    "verse": "Yathi, Usikelelwe nguYehova, ntombi yam. Inceba yakho yamva nje ingaphezu kweyokuqala, ungalandelanga madodana nje, nokuba ngasweleyo nokuba nganobutyebi.\n"
                },
                "11": {
                    "verse_nr": 11,
                    "verse": "Kaloku ke, ntombi yam, musa ukoyika; konke okuthethileyo ndokwenzela; ngokuba bonke abantu bomzi wakowethu bayazi ukuba uyinkazana enesidima.\n"
                },
                "12": {
                    "verse_nr": 12,
                    "verse": "Ewe! Kuyinene, ndingumkhululi inyaniso. Ke kukho umkhululi osondeleyo kuwe kunam.\n"
                },
                "13": {
                    "verse_nr": 13,
                    "verse": "Lala ngobu busuku; kothi kusasa, ukuba uthe wakukhulula ngentlawulelo, kulunge, makakukhulule ngentlawulelo; ke ukuba akathanga akunanze ukukukhulula ngentlawulelo, ndokukhulula ngentlawulelo mna, ehleli nje uYehova. Lala kude kuse.\n"
                },
                "14": {
                    "verse_nr": 14,
                    "verse": "Walala ke ngasezinyaweni zakhe kwada kwasa; wavuka bengekanakanani abantu. Yathi, Makungaziwa ukuba bekuze inkazana esandeni.\n"
                },
                "15": {
                    "verse_nr": 15,
                    "verse": "Yathi, Ethe ingubo yakho yokwaleka, ukhongozele.  Wakhongozela ke ngayo. Yalinganisa izilinganiso zerhasi ezithandathu, yamthwalisa; wagoduka.\n"
                },
                "16": {
                    "verse_nr": 16,
                    "verse": "Waya kuninazala, wathi yena, Utheni, ntombi yam? Wamxelela konke emenzele khona indoda leyo.\n"
                },
                "17": {
                    "verse_nr": 17,
                    "verse": "Wathi, Indinike ezi zilinganiso zerhasi; ngokuba yayisithi,  Musa ukuya kunyokozala ulambatha.\n"
                },
                "18": {
                    "verse_nr": 18,
                    "verse": "Wathi, Hlala, ntombi yam, ude wazi okuya kuhla; kuba indoda leyo ayiyi kuphumla, ingakuphelisanga oku namhla.\n"
                }
            }
        },
        "4": {
            "chapter_nr": 4,
            "chapter": {
                "1": {
                    "verse_nr": 1,
                    "verse": "Ke kaloku wenyuka uBhohazi, waya esangweni lomzi, wahlala khona; nanko egqitha umkhululi lowa abethetha yena uBhohazi;  wathi, Wa, Nantsi, khawuphambukele apha, uhlale phantsi.\n"
                },
                "2": {
                    "verse_nr": 2,
                    "verse": "Waphambuka, wahlala. Wathabatha ishumi lamadoda kumadoda amakhulu omzi, wathi, Hlalani apha; ahlala ke.\n"
                },
                "3": {
                    "verse_nr": 3,
                    "verse": "Wathi kumkhululi lowo, Isahlulo somhlaba obungowomzalwana wethu uElimeleki, uthengise ngaso uNahomi, obuye elizweni lakwaMowabhi;\n"
                },
                "4": {
                    "verse_nr": 4,
                    "verse": "ndathi ke mna, mandivule indlebe yakho, ndithi, Wuthenge ngaphambi kwaba bahleliyo apha, phambi kwamadoda amakhulu abantu bakowethu. Ukuba uyawukhulula ngentlawulelo, wukhulule ngentlawulelo; ukuba akuwukhululi ngentlawulelo, ndixelele ndazi; ngokuba akukho bani unokuwukhulula ngentlawulelo,  ingenguwe; ndisemva kwakho mna. Wathi, Ndowukhulula ngentlawulelo mna.\n"
                },
                "5": {
                    "verse_nr": 5,
                    "verse": "Wathi uBhohazi, Mhlenikweni uwuzuzayo umhlaba esandleni sikaNahomi, uwuzuza nakuRute, umMowabhikazi, umkamfi, ukuba uvuse igama lomfi elifeni lakhe.\n"
                },
                "6": {
                    "verse_nr": 6,
                    "verse": "Wathi umkhululi lowo, Andinakuzikhululela ngentlawulelo ngokwam, hleze ndilonakalise elam ilifa. Zikhululele ngentlawulelo isilunga sam eso; ngokuba andinako mna ukuwukhulula ngentlawulelo.\n"
                },
                "7": {
                    "verse_nr": 7,
                    "verse": "Ke kaloku kwakusithiwa kudala kwaSirayeli, ukukhulula ngentlawulelo nokwanana, ukuze yonke into ibe iqiniselwe, ubani anyothule imbadada yakhe ayinike ummelwane wakhe; oko kwaye kububungqina kwaSirayeli.\n"
                },
                "8": {
                    "verse_nr": 8,
                    "verse": "Wathi umkhululi lowo kuBhohazi, Zithengele. Wanyothula imbadada yakhe.\n"
                },
                "9": {
                    "verse_nr": 9,
                    "verse": "Wathi ke uBhohazi kumadoda amakhulu nakubantu bonke,  Ningamangqina namhla, ukuba ndikuthengile konke okukaElimeleki,  nako konke okukaKiliyon noMalon, esandleni sikaNahomi;\n"
                },
                "10": {
                    "verse_nr": 10,
                    "verse": "noRute umMowabhikazi, umkaMalon, ndimzuzile ukuba abe ngumkam, ukuze kuvuswe igama lomfi elifeni lakhe,  linganqanyulwa igama lomfi ebazalwaneni bakhe, nasesangweni lendawo yakhe: ningamangqina namhla.\n"
                },
                "11": {
                    "verse_nr": 11,
                    "verse": "Bathi bonke abantu abasesangweni namadoda amakhulu,  Singamangqina. UYehova makamenze lo mfazi ungenayo endlwini yakho, abe njengoRakeli nanjengoLeya, abayakhayo indlu kaSirayeli bobabini, avelise amandla e-Efrata, akwenzele udumo eBhetelehem;\n"
                },
                "12": {
                    "verse_nr": 12,
                    "verse": "indlu yakho ibe njengendlu kaPeretse, awamzalayo uTamare kuYuda, ngembewu leyo aya kukunika uYehova ngale ntombazana.\n"
                },
                "13": {
                    "verse_nr": 13,
                    "verse": "UBhohazi wamzeka ke uRute waba ngumkakhe, wamngena; waza uYehova wamnika ukuzala; wazala unyana.\n"
                },
                "14": {
                    "verse_nr": 14,
                    "verse": "Bathi abafazi kuNahomi, Makabongwe uYehova ongakuyekelanga uswele umkhululi namhla; igama lakhe malivakale kwaSirayeli;\n"
                },
                "15": {
                    "verse_nr": 15,
                    "verse": "abe ngumbuyisi womphefumlo kuwe, nomnqaki wezimvi zakho;  ngokuba umolokazana wakho okuthandayo, lowo ulungileyo kuwe ngaphezu koonyana abasixhenxe, umzele.\n"
                },
                "16": {
                    "verse_nr": 16,
                    "verse": "UNahomi wamthabatha umntwana lowo, wambeka esifubeni sakhe,  waba ngumondli wakhe.\n"
                },
                "17": {
                    "verse_nr": 17,
                    "verse": "Lwamthiya igama ummelwanekazi, lwathi, UNahomi uzalelwe unyana, lwathi igama lakhe nguObhedi; yena nguyise kaYese,  uyise kaDavide.\n"
                },
                "18": {
                    "verse_nr": 18,
                    "verse": "Yiyo le ke inzala kaPeretse: uPeretse wazala uHetseron;\n"
                },
                "19": {
                    "verse_nr": 19,
                    "verse": "uHetseron wazala uRam; uRam wazala uAminadabhi;\n"
                },
                "20": {
                    "verse_nr": 20,
                    "verse": "uAminadabhi wazala uNashon; uNashon wazala uSalemon;\n"
                },
                "21": {
                    "verse_nr": 21,
                    "verse": "uSalemon wazala uBhohazi; uBhohazi wazala uObhedi;\n"
                },
                "22": {
                    "verse_nr": 22,
                    "verse": "UObhedi wazala uYese; uYese wazala uDavide.\n"
                }
            }
        }
    }
}