{
    "version": "xhosa",
    "book_name": "Joel",
    "book_nr": "29",
    "book": {
        "1": {
            "chapter_nr": 1,
            "chapter": {
                "1": {
                    "verse_nr": 1,
                    "verse": "Ilizwi likaYehova elafika kuYoweli, unyana kaPetuweli.\n"
                },
                "2": {
                    "verse_nr": 2,
                    "verse": "Yivani oku, nina madoda makhulu, nibeke iindlebe, nonke bemi belizwe; kwakha kwakho na oku ngemihla yenu, nangemihla yooyihlo?\n"
                },
                "3": {
                    "verse_nr": 3,
                    "verse": "Kuxeleni koonyana benu, oonyana benu bakuxele koonyana babo,  oonyana babo bakuxele kwisizukulwana esisemva kwabo.\n"
                },
                "4": {
                    "verse_nr": 4,
                    "verse": "Okushiywe ngumqikela kudliwe yinkumbi, okushiywe yinkumbi kudliwe ngumkhothululi, okushiywe ngumkhothululi kudliwe ngumnqunquthi.\n"
                },
                "5": {
                    "verse_nr": 5,
                    "verse": "Vukani, manxila, nilile; bhombolozani, nonke baseli bewayini, ngenxa yencindi yewayini; kuba inqunyulwe emlonyeni wenu.\n"
                },
                "6": {
                    "verse_nr": 6,
                    "verse": "Kuba ezweni lakowethu kunyuke uhlanga olunamandla,  olungenakubalwa; amazinyo alo ngamazinyo engonyama,  nawemihlathi alo ngawengonyamakazi.\n"
                },
                "7": {
                    "verse_nr": 7,
                    "verse": "Luwubhuqile umdiliya wam, lwawuvikiva umkhiwane wam;  luwuchuhe kwathi tu, lwawulahla; amasebe awo asuka aba mhlophe.\n"
                },
                "8": {
                    "verse_nr": 8,
                    "verse": "Bhomboloza njengentombi ebhinqe ezirhwexayo, ngenxa yendoda yobutsha bayo.\n"
                },
                "9": {
                    "verse_nr": 9,
                    "verse": "Unqamkile endlwini kaYehova umnikelo wokudla nothululwayo;  benza isijwili ababingeleli, abalungiseleli bakaYehova.\n"
                },
                "10": {
                    "verse_nr": 10,
                    "verse": "Abhuqiwe amasimi, umhlaba wenza isijwili; kuba ibhuqiwe ingqolowa, itshile iwayini entsha, ioli yomile.\n"
                },
                "11": {
                    "verse_nr": 11,
                    "verse": "Danani, balimi; bhombolozani, basebenzi bezidiliya, ngenxa yengqolowa nangenxa yerhasi; kuba lutshabalele uvuno lwamasimi.\n"
                },
                "12": {
                    "verse_nr": 12,
                    "verse": "Umdiliya utshile, umkhiwane untshwenyile, nomrharnate,  kwanamasundu nemiapile; yonke imithi yasendle yomile; ewe,  iphelile imihlali, imkile koonyana babantu.\n"
                },
                "13": {
                    "verse_nr": 13,
                    "verse": "Bhinqani ezirhwexayo, nimbambazele, babingeleli;  bhombolozani, balungiseleli besibingelelo; yizani, lalani ngezirhwexayo bonke ubusuku, balungiseleli boThixo wam; kuba indlu yoThixo wam ivinjiwe umnikelo wokudla nothululwayo.\n"
                },
                "14": {
                    "verse_nr": 14,
                    "verse": "Ngcwalisani uzilo, memani ingqungquthela, hlanganisani amadoda amakhulu, bonke abemi belizwe, beze endlwini kaYehova uThixo wenu, nikhale kuYehova.\n"
                },
                "15": {
                    "verse_nr": 15,
                    "verse": "Hayi ke, le mini! Kuba isondele imini kaYehova, ivela njengembuqo kuSomandla.\n"
                },
                "16": {
                    "verse_nr": 16,
                    "verse": "Akunqumke phambi kwamehlo ethu na ukudla, imivuyo nemigcobo endlwini yoThixo wethu?\n"
                },
                "17": {
                    "verse_nr": 17,
                    "verse": "Zibolile iinkozo phantsi kwamagada azo, bachithakele oovimba, athi bhuma amaqonga, kuba itshile ingqolowa.\n"
                },
                "18": {
                    "verse_nr": 18,
                    "verse": "Hayi, ukuncwina kwempahla enkulu! Ikhohliwe imihlambi yeenkomo, kuba ingenatyani; nemihlambi yempahla emfutshane ibandezelekile.\n"
                },
                "19": {
                    "verse_nr": 19,
                    "verse": "Ndikhala kuwe, Yehova; kuba umlilo uwatshisile amakriwa asentlango, nelangatye layirhawula yonke imithi yasendle.\n"
                },
                "20": {
                    "verse_nr": 20,
                    "verse": "Kwanempahla enkulu yasendle itsalela kuwe; kuba itshile imijelo yamanzi, umlilo wawatshisa amakriwa asentlango.\n"
                }
            }
        },
        "2": {
            "chapter_nr": 2,
            "chapter": {
                "1": {
                    "verse_nr": 1,
                    "verse": "Vuthelani isigodlo eZiyon, nihlabe umkhosi entabeni yam engcwele. Mabagungqe bonke abemi belizwe, ngokuba isiza imini kaYehova, kuba isondele:\n"
                },
                "2": {
                    "verse_nr": 2,
                    "verse": "imini enobumnyama nesithokothoko, imini enamafu, enamafu amnyama, anjengokuthi qhiphu kokusa phezu kweentaba; abantu abaninzi, abanamandla; akuzanga kube nje naphakade, emva kwabo akusayi kuza kubuye kube nje, kude kuse eminyakeni yezizukulwana ngezizukulwana.\n"
                },
                "3": {
                    "verse_nr": 3,
                    "verse": "Phambi kwabo kutshisa umlilo; nasemva kwabo kurhawula ilangatye. Ilizwe linjengomyezo we-Eden phambi kwabo; emva kwabo linjengentlango enkangala, nento esindileyo ayi kubakho kulo.\n"
                },
                "4": {
                    "verse_nr": 4,
                    "verse": "Injengokubonakala kwamahashe imbonakalo yabo;  njengakhwelwayo, benjenjalo ukubaleka.\n"
                },
                "5": {
                    "verse_nr": 5,
                    "verse": "Anjengesithonga seenqwelo zokulwa ezincotsheni zeentaba amagqasi abo; njengesithonga selangatye lomlilo otshisa iindiza; njengabantu abanamandla abakhe uluhlu.\n"
                },
                "6": {
                    "verse_nr": 6,
                    "verse": "Ebusweni babo ziyazibhijabhija izizwe; bonke ubuso buba luthuthu.\n"
                },
                "7": {
                    "verse_nr": 7,
                    "verse": "Bagidima njengamagorha; banyuka udonga njengamadoda okulwa;  bahamba elowo ngendlela yakhe, abaphambaphambi emendweni wabo.\n"
                },
                "8": {
                    "verse_nr": 8,
                    "verse": "Abagilani, bahamba elowo ngomendo wakhe; bawa nasezikhalini,  bangenzakali.\n"
                },
                "9": {
                    "verse_nr": 9,
                    "verse": "Baphithizela emzini; babaleka eludongeni; banyuka ezindlwini; bangena ngeefestile njengesela.\n"
                },
                "10": {
                    "verse_nr": 10,
                    "verse": "Phambi kwabo uyagungqa umhlaba; liyanyikima izulu. Lisuke laba mnyama ilanga nenyanga, neenkwenkwezi zibufinyezile ubumhlophe bazo.\n"
                },
                "11": {
                    "verse_nr": 11,
                    "verse": "UYehova ukhupha izwi lakhe phambi kwempi yakhe; kuba mkhulu kakhulu umkhosi wakhe; kuba unamandla umenzi welizwi lakhe;  kuba inkulu imini kaYehova, yoyikeka kunene; ngubani na onokuyinyamezela?\n"
                },
                "12": {
                    "verse_nr": 12,
                    "verse": "Nangoku ke, utsho uYehova ukuthi, Buyelani kum ngentliziyo yenu yonke, nangokuzila, nangokulila, nangokumbambazela;\n"
                },
                "13": {
                    "verse_nr": 13,
                    "verse": "nikrazule intliziyo yenu, ingabi ziingubo zenu, nibuyele kuYehova uThixo wenu; kuba unobabalo nemfesane, yena uzeka kade umsindo, unenceba enkulu, uyazohlwaya ngenxa yobubi.\n"
                },
                "14": {
                    "verse_nr": 14,
                    "verse": "Ngubani na owaziyo? mhlawumbi wobuya azohlwaye, ashiye intsikelelo ngasemva kwakhe, umnikelo wokudla nothululwayo kuYehova uThixo wenu.\n"
                },
                "15": {
                    "verse_nr": 15,
                    "verse": "Vuthelani isigodlo eZiyon, ngcwalisani uzilo, memani ingqungquthela.\n"
                },
                "16": {
                    "verse_nr": 16,
                    "verse": "Hlanganisani abantu, ngcwalisani ibandla, buthani amadoda amakhulu, hlanganisani iintsapho nabanyayo emabeleni; makaphume umyeni egumbini lakhe, umtshakazi esililini sakhe.\n"
                },
                "17": {
                    "verse_nr": 17,
                    "verse": "Mabalile ababingeleli, abalungiseleli bakaYehova, phakathi kwevaranda nesibingelelo, bathi, Yiba nenceba, Yehova,  ebantwini bakho, ungalinikeli ilifa lakho ekungcikivweni, ukuba iintlanga zizekelise ngabo, yini na ukuba kuthiwe ezizweni,  Uphi na uThixo wabo?\n"
                },
                "18": {
                    "verse_nr": 18,
                    "verse": "Waba nobukhwele ke uYehova ngelizwe lakhe, waba nofefe ngabantu bakhe.\n"
                },
                "19": {
                    "verse_nr": 19,
                    "verse": "Waphendula uYehova, wathi ebantwini bakhe, Yabonani,  ndinithumela ingqolowa, newayini entsha, neoli, eniya kwaneliswa yiyo; ndingabi saninikela ukuba nibe sisingcikivo ezintlangeni.\n"
                },
                "20": {
                    "verse_nr": 20,
                    "verse": "Ndiya kumkhwelelisela kude kuni owasentla, ndimgxothele ezweni elingumqwebedu, enkangala; umphambili wakhe usinge kulwandle lwasempumalanga, umqosheliso wakhe kulwandle lwasentshonalanga, kunyuke ukunuka kwakhe, kunyuke ukubola kwakhe, kuba eziphakamisile ukwenza izinto ezinkulu.\n"
                },
                "21": {
                    "verse_nr": 21,
                    "verse": "Musa ukoyika, hlabathi, gcoba uvuye; kuba uYehova wenza izinto ezinkulu.\n"
                },
                "22": {
                    "verse_nr": 22,
                    "verse": "Musani ukoyika, mpahla inkulu yasendle; kuba amakriwa asentlango aphuma uhlaza; kuba umthi uxakatha isiqhamo sawo,  umkhiwane nomdiliya unika amandla awo.\n"
                },
                "23": {
                    "verse_nr": 23,
                    "verse": "Nani, nyana baseZiyon, gcobani nivuye kuYehova uThixo wenu;  kuba uninika umyaleli wokuba kubekho ubulungisa, anihlisele umvumbi, imvula ethambisayo nemvula evuthisayo ekuqaleni.\n"
                },
                "24": {
                    "verse_nr": 24,
                    "verse": "Zozala izanda yingqolowa, iphalale yiwayini entsha nayioli imikhombe yokukhongozela.\n"
                },
                "25": {
                    "verse_nr": 25,
                    "verse": "Ndonibuyiselela okweminyaka eyadliwa yinkumbi,  nangumkhothululi, nangumqikela, nangumnqunquthi, impi yam enkulu endayithumelayo phakathi kwenu.\n"
                },
                "26": {
                    "verse_nr": 26,
                    "verse": "Niya kudla nidlile, nihluthe, nilidumise igama likaYehova uThixo wenu, oniphethe ngokubalulekileyo; bangadani abantu bam naphakade;\n"
                },
                "27": {
                    "verse_nr": 27,
                    "verse": "nazi ukuba ndiphakathi kwamaSirayeli; ukuba mna Yehova ndinguThixo wenu, akukho wumbi; bangadani abantu bam naphakade.\n"
                },
                "28": {
                    "verse_nr": 28,
                    "verse": "Kuya kuthi emveni kokuba njalo, ndithulule uMoya wam phezu kwenyama yonke, baprofete oonyana benu neentombi zenu; amadoda enu amakhulu aphuphe amaphupha, amadodana enu abone imibono.\n"
                },
                "29": {
                    "verse_nr": 29,
                    "verse": "Kwanaphezu kwabakhonzi naphezu kwabakhonzazana ndothulula uMoya wam ngaloo mihla.\n"
                },
                "30": {
                    "verse_nr": 30,
                    "verse": "Ndiya kwenza izimanga ezulwini nasehlabathini, igazi nomlilo nemiqulu yomsi.\n"
                },
                "31": {
                    "verse_nr": 31,
                    "verse": "Ilanga liya kusuka libe mnyama, nenyanga ibe ligazi, phambi kokuba ifike imini kaYehova, leyo inkulu yoyikekayo.\n"
                },
                "32": {
                    "verse_nr": 32,
                    "verse": "Bothi bonke abasukuba benqula igama likaYehova, basinde;  kuba entabeni yaseZiyon naseYerusalem kuya kubakho abasindileyo, njengoko watshoyo uYehova; naphakathi kwabaseleyo kubekho awobabiza uYehova.\n"
                }
            }
        },
        "3": {
            "chapter_nr": 3,
            "chapter": {
                "1": {
                    "verse_nr": 1,
                    "verse": "Ngokuba, yabonani, ngayo loo mihla, nangalo elo xesha, ndiya kukubuyisa ngalo ukuthinjwa kukaYuda neYerusalem,\n"
                },
                "2": {
                    "verse_nr": 2,
                    "verse": "ndozibutha zonke iintlanga, ndizihlisele entilini yakwaYoshafati; ndimangalelane nazo khona ngenxa yabantu bam,  ilifa lam amaSirayeli, ezibathe saa ezintlangeni, zalaba ilizwe lam.\n"
                },
                "3": {
                    "verse_nr": 3,
                    "verse": "Abantu bam zibenzele amaqashiso, zavuza ihenyukazi ngenkwenkwe; zathengisa ngentombi ngewayini, zasela.\n"
                },
                "4": {
                    "verse_nr": 4,
                    "verse": "Kananjalo niya kundenza ntoni na nina, Tire, nawe, Tsidon,  nani, mida yonke yamaFilisti? Niya kundibuyekeza impatho yam na? Niya kundenza ntoni na? Kwakamsinya, ngokukhawulezayo,  ndiya kukubuyisela ukuphatha kwenu entlokweni yenu.\n"
                },
                "5": {
                    "verse_nr": 5,
                    "verse": "Ekubeni nithabathe isilivere yam negolide yam, izinto zamezintle ezinqwenelekayo, nazisa etempileni yenu;\n"
                },
                "6": {
                    "verse_nr": 6,
                    "verse": "nathengisa ngoonyana bakaYuda nangoonyana baseYerusalem koonyana bakaYavan, ukuze nibakhwelelisele kude emdeni wabo;\n"
                },
                "7": {
                    "verse_nr": 7,
                    "verse": "yabonani, ndiyabaxhoxha endaweni enathengisa ngabo kuyo,  ndikubuyisele ukuphatha kwenu entlokweni yenu.\n"
                },
                "8": {
                    "verse_nr": 8,
                    "verse": "Ndothengisa ngoonyana benu nangeentombi zenu esandleni soonyana bakaYuda, bathengise ngabo kumaShebha, kuhlanga olukude; kuba uthethile uYehova.\n"
                },
                "9": {
                    "verse_nr": 9,
                    "verse": "Memezani oku ezintlangeni, ngcwalisani imfazwe; xhoxhani amagorha; makafike enyuke onke amadoda okulwa.\n"
                },
                "10": {
                    "verse_nr": 10,
                    "verse": "Khandani amakhuba enu abe ngamakrele, nezitshetshe zenu zemidiliya zibe zizikhali;\n"
                },
                "11": {
                    "verse_nr": 11,
                    "verse": "oswele amandla makathi, Ndiligorha. Khawulezani nize, nonke zintlanga zangeenxa zonke, nibuthelane; wahlisele khona amagorha akho, Yehova.\n"
                },
                "12": {
                    "verse_nr": 12,
                    "verse": "Mazixhoxhwe zinyuke iintlanga, ziye entilini yakwaYoshafati; ngokuba ndiya kuhlala phantsi khona, ukuze ndizigwebe zonke iintlanga zangeenxa zonke.\n"
                },
                "13": {
                    "verse_nr": 13,
                    "verse": "Fakani irhengqa, kuba ukudla kuvuthiwe; yizani nixovule,  ngokuba isixovulelo sewayini sizele, iyaphalala imikhombe yokukhongozela; kuba bukhulu ububi bazo.\n"
                },
                "14": {
                    "verse_nr": 14,
                    "verse": "Yimbuthumbuthu, yimbuthumbuthu entilini yesigqibo! Kuba isondele imini kaYehova entilini yesigqibo.\n"
                },
                "15": {
                    "verse_nr": 15,
                    "verse": "Ilanga nenyanga zenziwe mnyama, iinkwenkwezi zikufinyezile ukukhanya kwazo.\n"
                },
                "16": {
                    "verse_nr": 16,
                    "verse": "UYehova ubharhula eZiyon, ukhupha ilizwi lakhe eYerusalem,  linyikime izulu nehlabathi; ke uYehova ulihlathi kubantu bakhe,  uligwiba koonyana bakaSirayeli.\n"
                },
                "17": {
                    "verse_nr": 17,
                    "verse": "Niya kwazi ke ukuba mna Yehova ndinguThixo wenu, ohleli eZiyon, entabeni yam engcwele; iYerusalem yoba ngcwele,  abasemzini bangabi sacanda phakathi kwayo.\n"
                },
                "18": {
                    "verse_nr": 18,
                    "verse": "Kuya kuthi ngaloo mini, iintaba zivuze incindi yeediliya,  iinduli ziphalale amasi, imijelo yonke yakwaYuda iphalale amanzi; kuphume umthombo endlwini kaYehova, useze isihlambo semingampunzi.\n"
                },
                "19": {
                    "verse_nr": 19,
                    "verse": "IYiputa kuya kuba senkangala, nelakwaEdom libe yintlango esenkangala, ngenxa yokugonyamela kwabo oonyana bakaYuda,  ekubeni bephalaze igazi elimsulwa ezweni labo.\n"
                },
                "20": {
                    "verse_nr": 20,
                    "verse": "Ke uYuda uya kumiwa ngonaphakade, iYerusalem imiwe kwizizukulwana ngezizukulwana.\n"
                },
                "21": {
                    "verse_nr": 21,
                    "verse": "Ndiya kulisula igazi labo endandingalisulanga; ngokuba uYehova uhleli eZiyon.\n"
                }
            }
        }
    }
}