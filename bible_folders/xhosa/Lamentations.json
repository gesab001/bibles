{
    "version": "xhosa",
    "book_name": "Lamentations",
    "book_nr": "25",
    "book": {
        "1": {
            "chapter_nr": 1,
            "chapter": {
                "1": {
                    "verse_nr": 1,
                    "verse": "Yoo! Uhleli wodwa, umzi obantu baye bebaninzi; Obe umkhulu ezintlangeni Usuke waba njengomhlolokazi; umthethelikazi emazweni Usuke waba ngofakwa uviko.\n"
                },
                "2": {
                    "verse_nr": 2,
                    "verse": "Ulila elilile ebusuku, iinyembezi zakhe zisezidleleni zakhe;  Akanamthuthuzeli kuzo zonke izithandane zakhe; Onke amakholwane akhe ammenezelele, Aba lutshaba kuye.\n"
                },
                "3": {
                    "verse_nr": 3,
                    "verse": "UYuda uye ekuthinjweni, ephuma ezintsizini nasezinkonzweni ezininzi; Yena uhleli ezintlangeni, akafumani kuphumla; Bonke abamsukelayo bamfikele ezingxingongweni.\n"
                },
                "4": {
                    "verse_nr": 4,
                    "verse": "Iindlela zaseZiyon zenza isijwili, ngokungabikho kwabaya emithendelekweni; Onke amasango ayo akanamntu, ababingeleli bayo bayancwina; Iintombi zayo zinosizi, yona ke kukrakra kuyo.\n"
                },
                "5": {
                    "verse_nr": 5,
                    "verse": "Ababandezeli bayo basuka bayintloko; iintshaba zayo zinobunqobo; Ngokuba uYehova uyenze yanosizi ngenxa yokreqo lwayo oluninzi; Abantwana bayo bemkile, bathinjiwe, baqhutywa ngumbandezeli.\n"
                },
                "6": {
                    "verse_nr": 6,
                    "verse": "Buphumile entombini enguZiyon bonke ubungangamsha bayo;  Abathetheli bayo baba njengamaxhama angafumani dlelo, Ahamba engenamandla phambi komsukeli.\n"
                },
                "7": {
                    "verse_nr": 7,
                    "verse": "IYerusalem iyazikhumbula, ngemini yeentsizi zayo neyokudinga kwayo, Zonke izinto zayo ezinqwenelekayo ebinazo kwakwiimini zamandulo, Ekuweni kwabantu bayo esandleni sombandezeli,  ingenamncedi; Ababandezeli bayo bayibona, bakuhleka ukucinywa kwayo.\n"
                },
                "8": {
                    "verse_nr": 8,
                    "verse": "IYerusalem asikuko nokuba yonile yona; ngenxa yoko yaba lubhorha; Bonke ababeyizukisa bayayicukuceza, ngokuba babone ubuze bayo; Nayo ngokwayo iyancwina, ibuye umva.\n"
                },
                "9": {
                    "verse_nr": 9,
                    "verse": "Ubunqambi bayo busezingutyeni zayo ezirhuqayo,  ayilikhumbulelanga ikamva layo; Yehla ke ngokubalulekileyo;  ayinamthuthuzeli; Ithi, Zikhangele, Yehova, iintsizi zam;  ngokuba utshaba luzikhulisile.\n"
                },
                "10": {
                    "verse_nr": 10,
                    "verse": "Umbandezeli usolule isandla sakhe phezu kwezinto zayo zonke ezinqwenelekayo; Kuba ibona iintlanga zingene engcweleni yayo,  Owawuwise umthetho wena, ukuba zingangeni ebandleni lakho.\n"
                },
                "11": {
                    "verse_nr": 11,
                    "verse": "Bonke abantu bayo bayancwina, befuna isonka; Barhole izinto zabo ezinqwenelekayo ngenxa yesonka, ukuze bawubuyise umphefumlo; Bona, Yehova, ukhangele, ukuba ndisuke ndacukucezeka.\n"
                },
                "12": {
                    "verse_nr": 12,
                    "verse": "Akunto na oku kuni nonke, nina nidlula ngendlela? Bhekani nibone, ukuba kukho na umvandedwa onjengomvandedwa wam,  endiwenziweyo, Athe uYehova wandenza lusizi ngemini yokuvutha komsindo wakhe.\n"
                },
                "13": {
                    "verse_nr": 13,
                    "verse": "Engaphezulu, uthume umlilo emathanjeni am, wawanyathela;  Uzanekele umnatha iinyawo zam, wandibuyisa umva; Undenze inxuwa, yonke imini ndityhafile.\n"
                },
                "14": {
                    "verse_nr": 14,
                    "verse": "Idyokhwe yezikreqo zam ibotshwe sisandla sakhe;  Zibhijelene, zenyuka zaba semqaleni wam, zawakhubekisa amandla am; INkosi yam indinikele ezandleni zabo ndingenakumisa kubo.\n"
                },
                "15": {
                    "verse_nr": 15,
                    "verse": "INkosi yam izitshitshisile zonke iimbalasane zam eziphakathi kwam; Indimemele umthendeleko, ukuba yaphule amadodana am. INkosi yam ixovule inkazana enguYuda, ngokungathi kusesixovulweni sewayini.\n"
                },
                "16": {
                    "verse_nr": 16,
                    "verse": "Ngenxa yezo zinto ndiyalila; iliso lam, iliso lam lihla amanzi, Ngokuba ekude kum umthuthuzeli, umbuyisi womphefumlo wam; Baziimpanza abantwana bam, ngokuba utshaba lwam lundoyisile.\n"
                },
                "17": {
                    "verse_nr": 17,
                    "verse": "IZiyon iyazolula izandla zayo, ayinamthuthuzeli; UYehova ubawisele umthetho ngoYakobhi, ukuba ababandezeli bakhe bamngqonge: IYerusalem iyinto elubhorha phakathi kwabo.\n"
                },
                "18": {
                    "verse_nr": 18,
                    "verse": "Ulilungisa uYehova; ngokuba bendiphikise umlomo wakhe.  Khanive, nonke zizwe, niwubone umvandedwa wam; Umthinjana wam namadodana am emke nokuthinjwa.\n"
                },
                "19": {
                    "verse_nr": 19,
                    "verse": "Ndibize izithandane zam, zandikhohlisa zona; Ababingeleli bam, namadoda amakhulu akwam, aphume umphefumlo phakathi komzi,  Xa abezifunela ukudla, ukuba abuyise imiphefumlo yawo.\n"
                },
                "20": {
                    "verse_nr": 20,
                    "verse": "Khangela, Yehova, ngokuba ndibandezelekile; izibilini zam ziyabila; Intliziyo yam iphendukile phakathi kwam; ngokuba ndasuka ndaba ziinkani kuphela; Ngaphandle ikrele landihlutha abantwana, ngaphakathi kwakukufa kodwa.\n"
                },
                "21": {
                    "verse_nr": 21,
                    "verse": "Bandivile ukuba ndiyancwina; ndathi, Andinamthuthuzeli;  Zonke iintshaba zam zibuvile ububi bam; zinemihlali, ngokuba oko kwenziwe nguwe. Uyayizisa imini oyimemileyo, ziya kuba njengam ke.\n"
                },
                "22": {
                    "verse_nr": 22,
                    "verse": "Mabufike phambi kwakho bonke ububi bazo, Uziphathe njengoko wandiphatha ngako ngenxa yezikreqo zam zonke; Ngokuba kuninzi ukuncwina kwam, nentliziyo yam ityhafile.\n"
                }
            }
        },
        "2": {
            "chapter_nr": 2,
            "chapter": {
                "1": {
                    "verse_nr": 1,
                    "verse": "Yoo! Itheni na iNkosi yam ukuyisibekela kangaka ngomsindo wayo intombi enguZiyon? Isikhuphile ezulwini, yasikhahlela ehlabathini, isihombo sikaSirayeli, Ayasikhumbula isihlalo seenyawo zayo ngemini yomsindo wayo.\n"
                },
                "2": {
                    "verse_nr": 2,
                    "verse": "INkosi yam iwaginyile, ayawaconga, onke amakriwa akwaYakobi;  Izigungxule ngokuphuphuma komsindo wayo iinqaba ezinkulu zentombi enguYuda; Yazizisa emhlabeni; Ibungcolisile ubukumkani nabathetheli babo.\n"
                },
                "3": {
                    "verse_nr": 3,
                    "verse": "Izixakazile ngokuvutha komsindo wayo zonke iimpondo zikaSirayeli; Isibuyise umva isandla sayo sokunene ebusweni botshaba; Yatshisa kwaYakobi njengomlilo olenyayo, odlayo ngeenxa zonke.\n"
                },
                "4": {
                    "verse_nr": 4,
                    "verse": "Isityedile isaphetha sayo njengotshaba; imise isandla sayo sokunene, saxelisa esombandezeli, Yazibulala zonke izinto ezinqwenelekayo emehlweni; Ententeni yentombi enguZiyon,  ibuphalazile ubushushu bayo njengomlilo.\n"
                },
                "5": {
                    "verse_nr": 5,
                    "verse": "INkosi yam isuke yaba njengotshaba; imginyile uSirayeli,  Iziginyile zonke iingxande zayo ezinde, izonakalisile iinqaba zayo ezinkulu; Yandisa entombini enguYuda uncwino nokukhala.\n"
                },
                "6": {
                    "verse_nr": 6,
                    "verse": "Iyichithile indawo yayo ebiyiweyo njengomyezo;  Iyitshabalalisile indawo yayo yentlangano; UYehova wenze walityalwa eZiyon umthendeleko nesabatha; Wabagiba ekubhavumeni komsindo wakhe ukumkani nombingeleli.\n"
                },
                "7": {
                    "verse_nr": 7,
                    "verse": "INkosi yam isihlambele isibingelelo sayo, ithe nethe kuyo ingcwele yayo, Izivingcelele esandleni sotshaba iindonga zeengxande zayo ezinde; Baxokozela endlwini kaYehova njengemini yomthendeleko.\n"
                },
                "8": {
                    "verse_nr": 8,
                    "verse": "UYehova ucinge ukonakalisa udonga lwentombi enguZiyon;  Wolule ulutya lokulinganisela, akasibuyisa isandla sakhe ekuginyeni; Wenza ungqameko lomsele lwaba nesijwili,  kwanodonga; zithokombisile kunye ezo zinto.\n"
                },
                "9": {
                    "verse_nr": 9,
                    "verse": "Amasango ayo atshonile emhlabeni; uyitshabalalisile,  uyaphule imivalo yayo; Ukumkani wayo nabathetheli bayo basezintlangeni, akukho myalelo; Abaprofeti bayo abafumani mbono kuYehova.\n"
                },
                "10": {
                    "verse_nr": 10,
                    "verse": "Ahleli emhlabeni ethe cwaka amadoda amakhulu entombi enguZiyon; Azigalele ngomhlaba entloko, abhinqe ezirhwexayo;  Uzithobele emhlabeni iintloko zawo umthinjana waseYerusalem.\n"
                },
                "11": {
                    "verse_nr": 11,
                    "verse": "Amehlo am aphela ziinyembezi, ziyabila izibilini zam,  Isibindi sam siphalalele emhlabeni, ngenxa yokwaphuka kwentombi yabantu bakowethu, Ngokutyhafa kwabantwana, nabasemabeleni,  ezitratweni zomzi.\n"
                },
                "12": {
                    "verse_nr": 12,
                    "verse": "Bamana ukuthi koonina, Iphi na ingqolowa newayini?  Ekutyhafeni kwabo njengabangxwelerhiweyo ezitratweni zomzi,  Ekuziphalazeni kwemiphefumlo yabo esifubeni sonina.\n"
                },
                "13": {
                    "verse_nr": 13,
                    "verse": "Ndikungqinele, ngantoni na? Ndikufanekise nantoni na,  ntombi yaseYerusalem? Ndikulinganise nantoni na, ukuze ndikuthuthuzele, ntombindini iyintombi, inguZiyon? Ngokuba kukhulu ngangolwandle ukwaphuka kwakho; ngubani na onokukuphilisa?\n"
                },
                "14": {
                    "verse_nr": 14,
                    "verse": "Abaprofeti bakho bakubonele imibono yento engento nejavujavu; Ababutyhila ubugwenxa bakho, ukuba kubuyiswe ukuthinjwa kwakho; Bakubonele imibono ezizihlabo ezingezizo,  nezokugxothwa.\n"
                },
                "15": {
                    "verse_nr": 15,
                    "verse": "Babetha izandla ngawe bonke abadlula ngendlela; Benza umsondlo, bahlunguzele iintloko ngentombi enguYerusalem,  besithi, Ngulo mzi na, lo kuthiwa kuphela kwenzwakazi,  yimihlali yehlabathi lonke?\n"
                },
                "16": {
                    "verse_nr": 16,
                    "verse": "Zonke iintshaba zakho zikwakhamisela umlomo; Zenza umsondlo, zitshixizela amazinyo; zithi, Siyiginyile; Inene,  yiyo le imini ebe siyithembile; siyifumene, siyibonile.\n"
                },
                "17": {
                    "verse_nr": 17,
                    "verse": "Ukwenzile uYehova abekunkqangiyele; Ulizalisile ilizwi lakhe, abeliwisele umthetho kususela kwiimini zamandulo;  Ugungxule, akaconga; Wenze lwakuvuyelela utshaba lwakho,  Uphakamise uphondo lwababandezeli bakho.\n"
                },
                "18": {
                    "verse_nr": 18,
                    "verse": "Intliziyo yabo ikhala eNkosini yam; Ludonga lwentombi enguZiyon, mazihle iinyembezi njengomlambo imini nobusuku; Musa ukuyeka, malungaphezi ukhozo lweliso lakho.\n"
                },
                "19": {
                    "verse_nr": 19,
                    "verse": "Vuka, uhlahlambe ebusuku, ekuqalekeni kwemilindo; Yiphalaze njengamanzi intliziyo yakho ebusweni beNkosi; Ziphakamisele kuyo izandla zakho, ngenxa yomphefumlo wabantwana bakho,  Abatyhafileyo kukulamba ekujikeni kwezitrato zonke.\n"
                },
                "20": {
                    "verse_nr": 20,
                    "verse": "Bona, Yehova, ukhangele, ngubani na lo wenjenje ukumphatha kakubi? Abafazi bangadla isiqhamo somzimba wabo na? Badle abantwana ababathantamisayo na? Angabulawelwa engcweleni yeNkosi na umbingeleli nomprofeti?\n"
                },
                "21": {
                    "verse_nr": 21,
                    "verse": "Balele emhlabeni phandle oyinkwenkwe noyindoda enkulu;  Umthinjana wam namadodana am awile likrele; Ubulele ngemini yomsindo wakho, usikile, akwaconga.\n"
                },
                "22": {
                    "verse_nr": 22,
                    "verse": "Ukumemile ngokwemini yomthendeleko ukunxunguphala kwam ngeenxa zonke, Akwabakho usindayo, usalayo, ngemini yomsindo kaYehova. Endibathantamisileyo ndabakhulisa, utshaba lwam lubagqibele.\n"
                }
            }
        },
        "3": {
            "chapter_nr": 3,
            "chapter": {
                "1": {
                    "verse_nr": 1,
                    "verse": "Ndim indoda ebone iintsizi, ngentonga yokuphuphuma komsindo wakhe.\n"
                },
                "2": {
                    "verse_nr": 2,
                    "verse": "Undikhokele wandihambisa ebumnyameni, akwaba sekukhanyeni.\n"
                },
                "3": {
                    "verse_nr": 3,
                    "verse": "Ubuye wasiguqulela kum ndedwa isandla sakho imini yonke.\n"
                },
                "4": {
                    "verse_nr": 4,
                    "verse": "Uyonakalisile inyama yam nolusu lwam; uwaphule amathambo am.\n"
                },
                "5": {
                    "verse_nr": 5,
                    "verse": "Undakhele wandirhaqa ngenyongo nendiniso.\n"
                },
                "6": {
                    "verse_nr": 6,
                    "verse": "Undibele ezindaweni ezimnyama, njengabafe ngonaphakade.\n"
                },
                "7": {
                    "verse_nr": 7,
                    "verse": "Undibiyele ngeenxa zonke, andinakuphuma; uwenze aba nzima amakhamandela am obhedu.\n"
                },
                "8": {
                    "verse_nr": 8,
                    "verse": "Noko ndikhalayo, ndizibikayo, uyawuvingcela umthandazo wam.\n"
                },
                "9": {
                    "verse_nr": 9,
                    "verse": "Uzibiyele iindlela zam ngamatye aqingqiweyo, uzenze goso iingqushu zam.\n"
                },
                "10": {
                    "verse_nr": 10,
                    "verse": "Kum uyibhere elalelayo, uyingonyama esezintsithelweni.\n"
                },
                "11": {
                    "verse_nr": 11,
                    "verse": "Uzityekisile iindlela zam, wandidlavula; undenze inxuwa.\n"
                },
                "12": {
                    "verse_nr": 12,
                    "verse": "Usigobile isaphetha sakhe, wandimisa ndaba yitekeni yotolo lwakhe.\n"
                },
                "13": {
                    "verse_nr": 13,
                    "verse": "Uzise ezintsweni zam iintolo zomphongolo wakhe.\n"
                },
                "14": {
                    "verse_nr": 14,
                    "verse": "Ndisuke ndayintlekisa kubantu bonke bakowethu; ndiyingoma yabo imini yonke.\n"
                },
                "15": {
                    "verse_nr": 15,
                    "verse": "Undihluthise ngeento ezikrakra, wandiseza ndahlutha umhlonyane.\n"
                },
                "16": {
                    "verse_nr": 16,
                    "verse": "Uwaphule ngohlalu amazinyo am; undixinzelele phantsi eluthuthwini.\n"
                },
                "17": {
                    "verse_nr": 17,
                    "verse": "Uwuhlambile umphefumlo wam, awaba naluxolo; ndiyilibele into elungileyo.\n"
                },
                "18": {
                    "verse_nr": 18,
                    "verse": "Ndathi, aphelile amandla am, nokulinda kwam kuYehova.\n"
                },
                "19": {
                    "verse_nr": 19,
                    "verse": "Zikhumbule iintsizi zam, nokutshutshiswa kwam, umhlonyane nenyongo.\n"
                },
                "20": {
                    "verse_nr": 20,
                    "verse": "Umphefumlo wam uyazikhumbula unangoku ezo zinto,  usibekekile kum.\n"
                },
                "21": {
                    "verse_nr": 21,
                    "verse": "Oko ndikunyamekele ngentliziyo: ngenxa yoko ndilindile.\n"
                },
                "22": {
                    "verse_nr": 22,
                    "verse": "Kungeenceba zikaYehova le nto singagqityelwanga, ngokuba azipheli iimfesane zakhe.\n"
                },
                "23": {
                    "verse_nr": 23,
                    "verse": "Zintsha imiso ngemiso; kukhulu ukuthembeka kwakhe.\n"
                },
                "24": {
                    "verse_nr": 24,
                    "verse": "Isabelo sam nguYehova, utsho umphefumlo wam; ngenxa yoko ndilindele kuye.\n"
                },
                "25": {
                    "verse_nr": 25,
                    "verse": "UYehova ulungile kwabathembele kuye, kumphefumlo omquqelayo.\n"
                },
                "26": {
                    "verse_nr": 26,
                    "verse": "Kulungile ukuba umntu alulindele, ethe cwaka, usindiso lukaYehova.\n"
                },
                "27": {
                    "verse_nr": 27,
                    "verse": "Kuyilungele indoda ukuba iyithwale idyokhwe kwasebutsheni bayo.\n"
                },
                "28": {
                    "verse_nr": 28,
                    "verse": "Mayihlale yodwa ithe cwaka, xa iyithwalisiweyo.\n"
                },
                "29": {
                    "verse_nr": 29,
                    "verse": "Mayiwubeke eluthulini umlomo wayo; kungabakho ithemba mhlawumbi.\n"
                },
                "30": {
                    "verse_nr": 30,
                    "verse": "Mayisinikele isidlele sayo koyibethayo; mayihluthe yingcikivo.\n"
                },
                "31": {
                    "verse_nr": 31,
                    "verse": "Ngokuba iNkosi yam ayiyi kumhlamba umntu ngonaphakade,\n"
                },
                "32": {
                    "verse_nr": 32,
                    "verse": "Ngokuba naxa imhlisele usizi, noko yoba nemfesane ngokobuninzi benceba yayo.\n"
                },
                "33": {
                    "verse_nr": 33,
                    "verse": "Ngokuba ayibacinezeli ngokuphuma entliziyweni yayo, ibenze babe nosizi oonyana babantu.\n"
                },
                "34": {
                    "verse_nr": 34,
                    "verse": "Ekutyunyuzweni kwababanjiweyo bonke behlabathi phantsi kweenyawo;\n"
                },
                "35": {
                    "verse_nr": 35,
                    "verse": "Ekulijikeni ityala lomfo phambi kobuso bOsenyangweni;\n"
                },
                "36": {
                    "verse_nr": 36,
                    "verse": "Ekuphenulweni komntu ekubambaneni kwakhe nomnye: iNkosi yam ayiboni na?\n"
                },
                "37": {
                    "verse_nr": 37,
                    "verse": "Ngubani na okhe wathetha, kwenzeka, iNkosi yam ingawisanga mthetho?\n"
                },
                "38": {
                    "verse_nr": 38,
                    "verse": "Akuphumi okubi nokulungileyo emlonyeni wOsenyangweni na?\n"
                },
                "39": {
                    "verse_nr": 39,
                    "verse": "Yini na ukuba umntu akhalaze ephilile? Umfo makakhalaze ngenxa yezono zakhe.\n"
                },
                "40": {
                    "verse_nr": 40,
                    "verse": "Masiziphengulule iindlela zethu, sizigocagoce, sibuyele kuYehova.\n"
                },
                "41": {
                    "verse_nr": 41,
                    "verse": "Masizinyuse iintliziyo zethu kunye nezandla zethu, sizise kuThixo emazulwini.\n"
                },
                "42": {
                    "verse_nr": 42,
                    "verse": "Thina sikreqile saba neenkani; wena akuxolelanga.\n"
                },
                "43": {
                    "verse_nr": 43,
                    "verse": "Uzigqubuthele ngomsindo, wasisukela; ubulele akwaconga.\n"
                },
                "44": {
                    "verse_nr": 44,
                    "verse": "Uzigqubuthele ngelifu, ukuze ungaphumeli umthandazo wethu.\n"
                },
                "45": {
                    "verse_nr": 45,
                    "verse": "Usenze inkunkuma, imvuthuluka esazulwini sezizwe.\n"
                },
                "46": {
                    "verse_nr": 46,
                    "verse": "Zisakhamisele umlomo wazo zonke iintshaba zethu.\n"
                },
                "47": {
                    "verse_nr": 47,
                    "verse": "Kokwethu ukunkwantya, nomgongxo, nesibatha, nokutshabalala,  nokwaphuka.\n"
                },
                "48": {
                    "verse_nr": 48,
                    "verse": "Iliso lam lihla imijelo yamanzi, ngenxa yokwaphuka kwentombi yabantu bakowethu.\n"
                },
                "49": {
                    "verse_nr": 49,
                    "verse": "Iliso lam liyatyityizela, aliyeki, alinqamki,\n"
                },
                "50": {
                    "verse_nr": 50,
                    "verse": "Ade aqondele abone uYehova, esemazulwini.\n"
                },
                "51": {
                    "verse_nr": 51,
                    "verse": "Iliso lam liyawubulala umphefumlo wam, ngenxa yeentombi zonke zomzi wakowethu.\n"
                },
                "52": {
                    "verse_nr": 52,
                    "verse": "Zindizingele zandizingela njengentaka iintshaba zam ngelize.\n"
                },
                "53": {
                    "verse_nr": 53,
                    "verse": "Zibubhangisile ubomi bam ngokundeyelisela emhadini,  zandigibisela ngamatye.\n"
                },
                "54": {
                    "verse_nr": 54,
                    "verse": "Amanzi ahambe phezu kwentloko yam, ndathi, Ndinqanyulwe.\n"
                },
                "55": {
                    "verse_nr": 55,
                    "verse": "Ndinqule igama lakho, Yehova, kongaphantsi umhadi.\n"
                },
                "56": {
                    "verse_nr": 56,
                    "verse": "Izwi lam waliva; musa ukuyifihla indlebe yakho ekubefuzeni kwam, ekuzibikeni kwam.\n"
                },
                "57": {
                    "verse_nr": 57,
                    "verse": "Wasondela ngemini yokukunqula kwam, wathi, Musa ukoyika.\n"
                },
                "58": {
                    "verse_nr": 58,
                    "verse": "Uwathethile amatyala omphefumlo wam, Nkosi yam; ubukhulule ubomi bam ngokubumisela.\n"
                },
                "59": {
                    "verse_nr": 59,
                    "verse": "Ukubonile, Yehova, ukuphenulwa kwam; ligwebe ityala lam.\n"
                },
                "60": {
                    "verse_nr": 60,
                    "verse": "Uyibonile yonke impindezelo yabo, uzivile zonke iingcinga zabo ngam.\n"
                },
                "61": {
                    "verse_nr": 61,
                    "verse": "Ukuvile ukungcikiva kwabo, Yehova, uzivile zonke iingcinga zabo ngam,\n"
                },
                "62": {
                    "verse_nr": 62,
                    "verse": "Umlomo wabo basukela phezulu kum, nezicamango zabo ngam yonke imini.\n"
                },
                "63": {
                    "verse_nr": 63,
                    "verse": "Ukuhlala kwabo nokusuka kwabo kubheke; ndiyingoma yabo.\n"
                },
                "64": {
                    "verse_nr": 64,
                    "verse": "Babuyisele imbuyekezo, Yehova, ngokwezenzo zezandla zabo.\n"
                },
                "65": {
                    "verse_nr": 65,
                    "verse": "Banike ubumfama bentliziyo; intshwabulo yakho mayibe kubo.\n"
                },
                "66": {
                    "verse_nr": 66,
                    "verse": "Basukele ngomsindo, ubatshabalalise, bangabikho phantsi kwamazulu kaYehova.\n"
                }
            }
        },
        "4": {
            "chapter_nr": 4,
            "chapter": {
                "1": {
                    "verse_nr": 1,
                    "verse": "Yoo! Isuke igolide yaba mncumevu; isuke ecikizekileyo,  elungileyo, yaba yeyimbi; Asuke aphalazwa amatye engcwele ekujikeni kwezitrato zonke.\n"
                },
                "2": {
                    "verse_nr": 2,
                    "verse": "AbeZiyon abanqabileyo, abamelwe yigolide engcwengiweyo, Yoo!  Babalelwa ekubeni yimiphanda yodongwe, umsebenzi wezandla zombumbi.\n"
                },
                "3": {
                    "verse_nr": 3,
                    "verse": "Kanti neempungutye ziyalirhola ibele, zanyise amathole azo;  Ke yona intombi yabantu bakowethu isuke yaba sisijorha,  njengenciniba entlango.\n"
                },
                "4": {
                    "verse_nr": 4,
                    "verse": "Ulwimi losebeleni lunamathela ekhuhlangubeni lakhe linxano;  Abantwana bacela isonka, akukho ubaphulelayo.\n"
                },
                "5": {
                    "verse_nr": 5,
                    "verse": "Ababesidla ubuncwane baphanzile ezitratweni; Ababephathwa ngeengubo ezibomvu bawola amazala.\n"
                },
                "6": {
                    "verse_nr": 6,
                    "verse": "Bukhulile ubugwenxa bentombi yakowethu ngaphezu kwesono seSodom, Yona yabhukuqwayo ngephanyazo, kungasiwanga sandla kuyo.\n"
                },
                "7": {
                    "verse_nr": 7,
                    "verse": "Babeqaqambile ababalulekileyo bayo ngaphezu kwekhephu; baye bemhlophe ngaphezu kwamasi; Babeyingqombela imizimba ngaphezu kwekorale, isibili sabo besinjengesafire;\n"
                },
                "8": {
                    "verse_nr": 8,
                    "verse": "Imbonakalo yabo imnyama ngaphezu kocolothi; Abanakaneki ezitratweni; ulusu lwabo lutshele emathanjeni abo; lomile,  lwanjengokhuni.\n"
                },
                "9": {
                    "verse_nr": 9,
                    "verse": "Baneyhweba ababulewe ngekrele kunababulewe yindlala, Bona baphelayo ngokubulawa kukungabikho kweziqhamo zamasimi.\n"
                },
                "10": {
                    "verse_nr": 10,
                    "verse": "Izandla zabafazi abanemfesane zipheke abantwanana babo,  Baba kukudla kwabo ekwaphukeni kwentombi yabantu bakowethu.\n"
                },
                "11": {
                    "verse_nr": 11,
                    "verse": "Ubuphelelisile ubushushu bakhe uYehova, ukuphalazile ukuvutha komsindo wakhe; Wafaka umlilo eZiyon, wazitshisa iziseko zayo.\n"
                },
                "12": {
                    "verse_nr": 12,
                    "verse": "Bebengenakukholwa ookumkani behlabathi, nabemi bonke belimiweyo, Ukuba ubengangenayo umbandezeli notshaba emasangweni aseYerusalem.\n"
                },
                "13": {
                    "verse_nr": 13,
                    "verse": "Kungenxa yezono zabaprofeti bayo, nobugwenxa bababingeleli bayo, Abaphalaze igazi lamalungisa phakathi kwayo.\n"
                },
                "14": {
                    "verse_nr": 14,
                    "verse": "Baphamzela beziimfama ezitratweni, bedyobhekile ligazi,  Bada abantu ababa nakuchukumisa nezambatho zabo.\n"
                },
                "15": {
                    "verse_nr": 15,
                    "verse": "Sukani, nantso inqambi! Kwatshiwo ukumenyezwa kubo. Sukani,  sukani, musani ukuphatha! Bakusaba, baphamzela nalapho,  kwathiwa phakathi kweentlanga, Mabangaphindi baphambukele khona.\n"
                },
                "16": {
                    "verse_nr": 16,
                    "verse": "Ubuso bukaYehova bubachithachithile, akasayi kubabheka;  Ubuso bababingeleli ababubhekanga, amadoda amakhulu abawababalanga.\n"
                },
                "17": {
                    "verse_nr": 17,
                    "verse": "Thina, amehlo ethu ayaphela, ekhangele uncedo olungamampunge; Ekuboniseleni kwethu sibonisela uhlanga olungayi kusisindisa.\n"
                },
                "18": {
                    "verse_nr": 18,
                    "verse": "Bazingela amanyathela ethu, ukuze singabi nakuhamba ezitratweni zethu; Kusondele ukuphela kwethu, izalisekile imihla yethu; ewe, kufikile ukuphela kwethu.\n"
                },
                "19": {
                    "verse_nr": 19,
                    "verse": "Abasisukelayo banamendu ngaphezu kwamaxhalanga asezulwini;  Basisukela ezintabeni ngokushushu, basilalela entlango.\n"
                },
                "20": {
                    "verse_nr": 20,
                    "verse": "Umoya wamathatha ethu, umthanjiswa kaYehova, ubanjisiwe emihadini yabo: Lowo besisithi, Siya kuhlala phantsi komthunzi wakhe ezintlangeni.\n"
                },
                "21": {
                    "verse_nr": 21,
                    "verse": "Yiba nemihlali uvuye kambe, ntombi yakwaEdom, ihleliyo ezweni lakwaUtse; Iya kudlulela nakuwe indebe; uya kunxila,  uzihlube.\n"
                },
                "22": {
                    "verse_nr": 22,
                    "verse": "Bugqityiwe ubugwenxa bakho, ntombi inguZiyon; Akayi kuphinda akufuduse; Uya kubuvelela ubugwenxa bakho, ntombi yakwaEdom. Uya kuzityhila izono zakho.\n"
                }
            }
        },
        "5": {
            "chapter_nr": 5,
            "chapter": {
                "1": {
                    "verse_nr": 1,
                    "verse": "Kukhumbule, Yehova, okusihleleyo; Bheka, uyibone ingcikivo yethu.\n"
                },
                "2": {
                    "verse_nr": 2,
                    "verse": "Ilifa lethu lisuke lenziwa elabasemzini, Izindlu zethu zalunga kwabolunye uhlanga.\n"
                },
                "3": {
                    "verse_nr": 3,
                    "verse": "Siziinkedama, asinabawo; Oma banjengabahlolokazi.\n"
                },
                "4": {
                    "verse_nr": 4,
                    "verse": "Amanzi ethu siwasela ngesilivere; Iinkuni zethu ziza kuthi ngexabiso.\n"
                },
                "5": {
                    "verse_nr": 5,
                    "verse": "Intshutshiso iphezu kwentamo yethu; Sidiniwe, asinakuphumla.\n"
                },
                "6": {
                    "verse_nr": 6,
                    "verse": "Isandla sisinika amaYiputa, Nama-Asiriya, ukuba sihluthe sisonka.\n"
                },
                "7": {
                    "verse_nr": 7,
                    "verse": "Oobawo bonile, abasekho; Thina sithwele ubugwenxa babo.\n"
                },
                "8": {
                    "verse_nr": 8,
                    "verse": "Silawulwa ngabakhonzi; Akukho usiqhiwulayo ezandleni zabo.\n"
                },
                "9": {
                    "verse_nr": 9,
                    "verse": "Isonka sethu sisizuza ngomphefumlo wethu usisichenge. Ngenxa yekrele lasentlango.\n"
                },
                "10": {
                    "verse_nr": 10,
                    "verse": "Ulusu lwethu luyavutha njengeziko Ngenxa yolophu lwendlala.\n"
                },
                "11": {
                    "verse_nr": 11,
                    "verse": "Badlwengule abafazi eZiyon, Iintombi emizini yakwaYuda.\n"
                },
                "12": {
                    "verse_nr": 12,
                    "verse": "Baxhome abathetheli ngezandla; Ubuso bamadoda amakhulu abubekwa.\n"
                },
                "13": {
                    "verse_nr": 13,
                    "verse": "Amadodana athwala amatye okusila, Amakhwenkwe akhubeka phantsi kweenkuni.\n"
                },
                "14": {
                    "verse_nr": 14,
                    "verse": "Amadoda amakhulu aphezile ukuya esangweni; Amadodana,  ekubetheni uhadi.\n"
                },
                "15": {
                    "verse_nr": 15,
                    "verse": "Iphelile imihlali yentliziyo yethu, Ukuqamba kwethu kujike kwaba kukumbambazela.\n"
                },
                "16": {
                    "verse_nr": 16,
                    "verse": "Siwile isithsaba entlokweni yethu; Yeha ke thina! kuba sonile.\n"
                },
                "17": {
                    "verse_nr": 17,
                    "verse": "Ngenxa yoko ityhafile intliziyo yethu; Ngenxa yezo zinto amnyama amehlo ethu;\n"
                },
                "18": {
                    "verse_nr": 18,
                    "verse": "Ngenxa yentaba yaseZiyon, kuba ibharhile, Kuhamba iimpungutye phezu kwayo.\n"
                },
                "19": {
                    "verse_nr": 19,
                    "verse": "Wena, Yehova, uhleli ngonaphakade; Itrone yakho ikwisizukulwana ngesizukulwana.\n"
                },
                "20": {
                    "verse_nr": 20,
                    "verse": "Yini na ukuba usilibale ngonaphakade, Usilahle imihla emide?\n"
                },
                "21": {
                    "verse_nr": 21,
                    "verse": "Sibuyisele kuwe, Yehova; sobuya; Hlaziya imihla yethu njengokwamandulo.\n"
                },
                "22": {
                    "verse_nr": 22,
                    "verse": "Ungaba usicekise mpela na, Wanoburhalarhume kuthi ngokukhulukazi na?\n"
                }
            }
        }
    }
}