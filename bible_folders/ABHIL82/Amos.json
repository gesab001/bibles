{
    "version": "ABHIL82",
    "book_name": "Amos",
    "book_nr": "30",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ang mga polong ni Amos, nga isa sa tunga sang mga manugpahalab sang Tekoa, nga nakita niya nahanungud sa Israel sa mga adlaw ni Uzias nga hari sang Juda kag sa mga adlaw ni Jeroboam nga anak ni Joas, nga hari sang Israel, duha ka tuig sang wala pa ang linog."
                },
                "2": {
                    "verse_nr": "2",
                    "verse": "Kag nagsiling sia:\n\u201cAng GINOO magangurub gikan sa Sion,\nkag magapatonog sang iya tingug gikan sa Jerusalem;\nmagalalaw ang mga palahalban sang mga manugpahalab,\nkag malaya ang putokputokan sang Carmelo.\u201d"
                },
                "3": {
                    "verse_nr": "3",
                    "verse": "Amo ini ang ginasiling sang GINOO:\n\u201cSa tatlo ka paglalis sang Damasco,\nkag sa apat, indi ko pag-ipaiway ang iya silot;\nbangud nga ginligis nila ang Galaad\nsang mga inugligis nga salsalon."
                },
                "4": {
                    "verse_nr": "4",
                    "verse": "Gani ipadala ko ang kalayo sa panimalay ni Hazael,\nkag magalamon ini sang mga pamakud ni Ben-hadad."
                },
                "5": {
                    "verse_nr": "5",
                    "verse": "Balion ko ang pintal sang Damasco,\nkag utdon ang mga pumuluyo sa nalupyakan sang Aven,\nkag ang nagauyat sang cetro gikan sa Bet-eden;\nkag ang katawohan sang Siria dalhon sa kabihagan sa Kir,\u201d\nnagasiling ang GINOO."
                },
                "6": {
                    "verse_nr": "6",
                    "verse": "Amo ini ang ginasiling sang GINOO:\n\u201cSa tatlo ka paglalis sang Gaza,\nkag sa apat, indi ko pag-ipaiway ang iya silot;\nbangud nga gindala nila nga bihag ang bug-os nga katawohan\nsa pagtugyan sa ila sa Edom."
                },
                "7": {
                    "verse_nr": "7",
                    "verse": "Gani magapadala ako sing kalayo sa kuta sang Gaza,\nkag magalamon ini sang iya mga pamakud."
                },
                "8": {
                    "verse_nr": "8",
                    "verse": "Utdon ko ang mga pumuluyo sa Asdod,\nkag ang nagakaput sang cetro sa Ascalon;\nlisoon ko ang akon kamut batok sa Ecron;\nkag ang nabilin sang mga Filistinhon mawala,\u201d nagasiling ang Ginoong DIOS."
                },
                "9": {
                    "verse_nr": "9",
                    "verse": "Amo ini ang ginasiling sang GINOO:\n\u201cSa tatlo ka paglalis sang Tiro,\nkag sa apat, indi ko pag-ipaiway ang iya silot;\nbangud nga ila gintugyan ang bug-os nga katawohan sa Edom,\nkag wala makadumdum sang makiutud nga katipan."
                },
                "10": {
                    "verse_nr": "10",
                    "verse": "Gani magapadala ako sing kalayo sa mga kuta sang Tiro,\nkag magalamon ini sang iya mga pamakud.\u201d"
                },
                "11": {
                    "verse_nr": "11",
                    "verse": "Amo ini ang ginasiling sang GINOO:\n\u201cSa tatlo ka paglalis sang Edom,\nkag sa apat, indi ko pag-ipaiway ang iya silot;\nbangud nga ginlagas niya ang iya utud sang espada, kag ginsikway niya ang bug-os nga kaawa,\nkag ang iya kaakig naggisi sing dalayon,\nkag ginhuptan niya ang iya kasingkal sa gihapon."
                },
                "12": {
                    "verse_nr": "12",
                    "verse": "Gani magapadala ako sing kalayo sa Teman,\nkag magalamon ini sang mga pamakud sang Bozra.\u201d"
                },
                "13": {
                    "verse_nr": "13",
                    "verse": "Amo ining ginasiling sang GINOO:\n\u201cSa tatlo ka paglalis sang mga anak sang Amon,\nkag sa apat, indi ko pag-ipaiway ang iya silot;\nbangud nga gingayhab nila ang mga nagabusung sang Galaad,\nagud nga mapalapad nila ang ila ginsakpan."
                },
                "14": {
                    "verse_nr": "14",
                    "verse": "Gani magadabok ako sing kalayo sa kuta sang Raba, kag magalamon ini sang iya mga pamakud,\nnga may sininggit sa adlaw sang inaway,\nnga may unus sa adlaw sang buhawi"
                },
                "15": {
                    "verse_nr": "15",
                    "verse": "kag bihagon ang ila hari,\nsia kag ang iya mga principe sing tingub,\u201d\nnagasiling ang GINOO."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Amo ini ang ginasiling sang GINOO:\n\u201cSa tatlo ka paglalis sang Moab,\nkag sa apat, indi ko pag-ipaiway ang iya silot;\nbangud nga ginsonog niya\nang mga tul-an sang hari sang Edom tubtub nga nag-apog."
                },
                "2": {
                    "verse_nr": "2",
                    "verse": "Gani magapadala ako sing kalayo sa Moab,\nkag magalamon ini sang mga pamakud sang Keryot,\nkag mapatay ang Moab sa kagubut,\nsa sininggit kag sa tonog sang budyong"
                },
                "3": {
                    "verse_nr": "3",
                    "verse": "utdon ko ang hukom sa tunga niya,\nkag patyon ko ang tanan niyang principe upud sa iya,\u201d\nnagasiling ang GINOO."
                },
                "4": {
                    "verse_nr": "4",
                    "verse": "Amo ini ang ginasiling sang GINOO:\n\u201cSa tatlo ka paglalis sang Juda,\nkag sa apat, indi ko pag-ipaiway ang iya silot;\nbangud nga ginsikway nila ang kasogoan sang GINOO,\nkag wala magbantay sang iya mga palatukuran,\napang ang ila kabutigan nagpasayup sa ila, nga ginsonod sang ila mga ginikanan."
                },
                "5": {
                    "verse_nr": "5",
                    "verse": "Gani magapadala ako sing kalayo sa Juda,\nkag magalamon ini sang mga pamakud sang Jerusalem.\u201d"
                },
                "6": {
                    "verse_nr": "6",
                    "verse": "Amo ini ang ginasiling sang GINOO:\n\u201cSa tatlo ka paglalis sang Israel,\nkag sa apat, indi ko pag-ipaiway ang iya silot;\nbangud nga ginbaligya nila tungud sa pilak ang matarung,\nkag ang may kinawad-on tungud sa isa ka paris nga sapin"
                },
                "7": {
                    "verse_nr": "7",
                    "verse": "sila nga nagalinas sang olo sang makalolooy sa yab-ok sang duta,\nkag nagapatalang sang dalanon sang napiotan;\nang lalaki kag ang iya amay nagahiusa sa isa ka dalaga,\nsa pagpasipala sang akon balaan nga ngalan"
                },
                "8": {
                    "verse_nr": "8",
                    "verse": "nagahuliray sila sa luyo sang tagsa ka halaran\nsa mga panapton nga ginkuha nga inugpalig-on;\nkag sa balay sang ila Dios nagainum sila\nsang alak sang mga ginmultahan."
                },
                "9": {
                    "verse_nr": "9",
                    "verse": "\u201cBisan pa ginlaglag ko ang Amornon sa atubangan nila,\nnga ang iya kataas subong sang kataas sang mga cedro,\nkag mabakud subong sang mga roble;\napang ginlaglag ko ang iya bunga sa ibabaw,\nkag ang iya mga gamut sa idalum."
                },
                "10": {
                    "verse_nr": "10",
                    "verse": "Ginpataklad ko man kamo gikan sa duta sang Egipto,\nkag gintuytuyan kamo sing kap-atan ka tuig sa kamingawan,\nsa pagtag-iya sang duta sang mga Amornon."
                },
                "11": {
                    "verse_nr": "11",
                    "verse": "Kag sa inyong anak nagbangon ako sing mga manalagna,\nkag sa inyo mga pamatan-on nga lalaki sing mga Nasareo.\nIndi bala amo gid ini, O kamo nga katawohan sang Israel?\u201d\nnagasiling ang GINOO."
                },
                "12": {
                    "verse_nr": "12",
                    "verse": "\u201cApang ginpainum ninyo sing alak ang mga Nasareo,\nkag ginsogo ang mga manalagna,\nnga nagasiling, \u2018Dili magpanagna.\u2019"
                },
                "13": {
                    "verse_nr": "13",
                    "verse": "\u201cYari karon, ipiton ko kamo sa inyo duug,\nsubong sang pag-ipit sang karo nga puno sang mga linaylay."
                },
                "14": {
                    "verse_nr": "14",
                    "verse": "Ang pagpalagyo mawala sa mga madasig,\nkag ang makusug indi magpabaskug sang iya kusug,\nkag ang gamhanan indi makaluwas sang iya kaugalingon"
                },
                "15": {
                    "verse_nr": "15",
                    "verse": "ang nagagamit sang pana indi magbato,\nkag ang madasig sa mga tiil indi makaluwas sang iya kaugalingon,\nkag ang nagakabayo indi makaluwas sang iya kabuhi"
                },
                "16": {
                    "verse_nr": "16",
                    "verse": "kag ang isganan sa tunga sang mga gamhanan\nmagapalagyo nga hubo sadtong adlaw,\u201d\nnagasiling ang GINOO."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Pamatii ining polong nga ginpamolong sang GINOO batok sa inyo, O katawohan sang Israel, batok sa bug-os nga panimalay nga ginpataklad ko gikan sa duta sang Egipto"
                },
                "2": {
                    "verse_nr": "2",
                    "verse": "\u201cKamo lamang ang ginkilala ko\nsa tanan nga panimalay sang duta;\nbusa silotan ko kamo\ntungud sang tanan ninyong kalautan."
                },
                "3": {
                    "verse_nr": "3",
                    "verse": "\u201cMagalakat bala ang duha sing tingub,\nkon wala sila magkasugut?"
                },
                "4": {
                    "verse_nr": "4",
                    "verse": "Magangurub bala ang leon sa talon,\nkon wala sing tulukbon?\nMagangurub bala ang totoy nga leon sa gowa sang iya lungib,\nkon wala sia sing nadakup?"
                },
                "5": {
                    "verse_nr": "5",
                    "verse": "Masiod bala ang pispis sa duta,\nkon wala sing tiglapak sa iya?\nMagapisik bala sa duta ang siod,\nkon wala gid sing nakuha?"
                },
                "6": {
                    "verse_nr": "6",
                    "verse": "Patonggon bala ang budyong sa banwa,\nkag indi mahadlukan ang mga tawo?\nMahanabu bala ang malaut sa banwa,\nkon wala paghimoa ini sang GINOO?"
                },
                "7": {
                    "verse_nr": "7",
                    "verse": "Sa pagkamatuud ang Ginoong DIOS indi maghimo sing bisan ano nga butang\nkon indi niya anay mapahayag ang iya tinago\nsa iya mga alagad nga mga manalagna."
                },
                "8": {
                    "verse_nr": "8",
                    "verse": "Ang leon nagngurub;\nsin-o bala ang indi mahadluk?\nAng Ginoong DIOS nagpamolong;\nsin-o bala ang indi makapanagna?"
                },
                "9": {
                    "verse_nr": "9",
                    "verse": "Ibantala ninyo sa mga pamakud sa Asdod,\nkag sa mga pamakud sa duta sang Egipto,\nkag isiling, \u201cTilipon kamo sa mga bukid sang Samaria,\nkag tan-awa kon daw ano kadaku nga kagubut ang yara sa iya,\nkag kon ano nga mga pagpigus sa tunga niya.\u201d"
                },
                "10": {
                    "verse_nr": "10",
                    "verse": "\u201cKay indi sila makahibalo maghimo sang matarung,\u201d nagasiling ang GINOO,\n\u201cnga nagasuput sing panglugus kag pangawat sa ila mga pamakud.\u201d"
                },
                "11": {
                    "verse_nr": "11",
                    "verse": "Busa amo ini ang ginasiling sang Ginoong DIOS:\n\u201cMay dira ang kasumpung sa palibut sang duta,\nkag lusluson niya sa imo ang imo kusug,\nkag atihon ang imo mga pamakud.\u201d"
                },
                "12": {
                    "verse_nr": "12",
                    "verse": "Amo ini ang ginasiling sang GINOO: \u201cSubong nga ang manugpahalab nagaagaw sa baba sang leon sang duha ka paa, ukon sang bahin sang dulunggan, sa amo agawon ang katawohan sang Israel nga nagalingkod sa Samaria, sa pamusud sang hiligdaan kag sa sukla nga mga hamil sang higdaan.\u201d"
                },
                "13": {
                    "verse_nr": "13",
                    "verse": "\u201cPamati kamo, kag magpamatuud batok sa panimalay ni Jacob,\u201d\nnagasiling ang GINOO, ang Dios sang mga kasoldadosan"
                },
                "14": {
                    "verse_nr": "14",
                    "verse": "\u201ckay sa adlaw nga silotan ko ang mga paglalis sang Israel,\nsilotan ko man ang mga halaran sang Bet-el,\nkag utdon ang mga sungay sang halaran\nkag maholog sa duta."
                },
                "15": {
                    "verse_nr": "15",
                    "verse": "Samaron ko ang balay sa tigtulugnaw pati ang balay sa tingadlaw;\nkag ang mga balay nga tiposo mawala,\nkag ang dalagkung mga balay may katapusan,\u201d\nnagasiling ang GINOO."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "\u201cPamati sini nga polong, kamo nga mga baka sang Basan,\nnga yara sa bukid sang Samaria,\nnga nagapigus sang mga makalolooy, nga nagaligis sang mga nawad-an,\nnga nagasiling sa ila mga bana, \u2018Magdala, kag mag-ininum kita!\u2019"
                },
                "2": {
                    "verse_nr": "2",
                    "verse": "Ang Ginoong DIOS nagsumpa sa iya pagkabalaan\nnga, yari karon, nagaabut ang mga adlaw sa inyo,\nnga dalhon kamo nila sang mga kaw-it,\nbisan ang nabilin sa inyo sang mga taga."
                },
                "3": {
                    "verse_nr": "3",
                    "verse": "Kag magagowa kamo sa mga bulho,\nang tagsatagsa sing tadlong sa atubangan niya;\nkag magapanginbuslog kamo sa Harmon,\u201d\nnagasiling ang GINOO."
                },
                "4": {
                    "verse_nr": "4",
                    "verse": "\u201cMagkadto sa Bet-el, kag maglalis;\nsa Gilgal, kag magpadamu sang paglalis;\ndalha ang inyo mga halad sa tagsa ka aga,\nang inyo mga ikapulo sa tagsa ka ikatlong adlaw"
                },
                "5": {
                    "verse_nr": "5",
                    "verse": "magdolot sang halad sa pagpasalamat nga may tapay,\nkag magbantala sing mga halad-nga-kinabubut-on, ipahibalo sila;\nkay ini nagapahamuut sa inyo, O kamo nga katawohan sang Israel!\nnagasiling ang Ginoong DIOS."
                },
                "6": {
                    "verse_nr": "6",
                    "verse": "\u201cGinhatagan ko man kamo sing pagkatinlo sang mga ngipon sa tanan ninyong kabanwaanan,\nkag pagkakulang sing kalan-on sa tanan ninyong duug,\nbisan pa wala kamo magbalik sa akon,\u201d\nnagasiling ang GINOO."
                },
                "7": {
                    "verse_nr": "7",
                    "verse": "\u201cKag ako man nagpugung sa inyo sang ulan\nsang tatlo pa ka bulan sa tig-alani;\nginpaulan ko sa isa ka banwa,\nkag wala ko pagpaulana sa iban nga banwa;\nang isa ka bahin gin-ulanan,\nkag ang isa ka bahin nga wala maulani nalaya"
                },
                "8": {
                    "verse_nr": "8",
                    "verse": "gani ang duha ukon ang tatlo ka banwa nagdalangdalang sa isa ka banwa\nsa pag-inum sing tubig, kag wala sila maayawi;\nbisan pa wala kamo magbalik sa akon,\u201d\nnagasiling ang GINOO."
                },
                "9": {
                    "verse_nr": "9",
                    "verse": "\u201cGinsakit ko kamo sing panlaya kag kusim;\nang kadam-an sang inyo katamnan kag sang inyo mga ulubasan ginhapay ko;\nang inyo mga higuera kag ang inyo mga kaolibahan ginlamon sang palakukwan;\nbisan pa wala kamo magbalik sa akon,\u201d\nnagasiling ang GINOO."
                },
                "10": {
                    "verse_nr": "10",
                    "verse": "\u201cGinpadala ko batok sa inyo ang kamatay subong sang sa Egipto;\nginpatay ko sa espada ang inyo mga pamatan-on nga lalaki;\ngindala ang inyo mga kabayo;\nkag ginpausbong ko sa inyo mga ilong ang kabaho sang inyo mga dologan;\nbisan pa wala kamo magbalik sa akon,\u201d\nnagasiling ang GINOO."
                },
                "11": {
                    "verse_nr": "11",
                    "verse": "\u201cNagpangguba ako sa tunga ninyo,\nsubong sang pagguba sang Dios sang Sodoma kag Gomorra,\nkag kamo subong sang agipo nga ginsabnit sa pagkasonog;\nbisan pa wala kamo magbalik sa akon,\u201d\nnagasiling ang GINOO."
                },
                "12": {
                    "verse_nr": "12",
                    "verse": "\u201cBusa amo ini ang himoon ko sa imo, O Israel;\nbangud nga himoon ko ini sa imo,\nmag-aman sa pagsugata sa imo Dios, O Israel!\u201d"
                },
                "13": {
                    "verse_nr": "13",
                    "verse": "Kay yari karon, ang nagahuman sang kabukiran, kag nagatuga sang hangin,\nkag nagapahayag sa tawo kon ano ang iya hunahuna;\nnga nagahimo sang kaagahon nga kadudulman,\nkag nagatapak sa mataas nga mga duug sang duta\u2014\nang GINOO, ang Dios sang mga kasoldadosan, amo ang iya ngalan!"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Pamati kamo sining polong nga akon ginagamit nga panalabiton sa inyo, O panimalay sang Israel"
                },
                "2": {
                    "verse_nr": "2",
                    "verse": "\u201cNapukan ang ulay sang Israel,\nindi na sia makabangon;\nnapukan sia sa iya duta,\nwala gid sing mabangon sa iya.\u201d"
                },
                "3": {
                    "verse_nr": "3",
                    "verse": "Kay amo ini ang ginasiling sang Ginoong DIOS:\n\u201cAng banwa nga nagagowa nga isa ka libo\nmabilinan sing isa ka gatus,\nkag ang nagagowa nga isa ka gatus\nmabilinan sing napulo\nsa panimalay sang Israel.\u201d"
                },
                "4": {
                    "verse_nr": "4",
                    "verse": "Kay amo ini ang ginasiling sang GINOO sa panimalay sang Israel:\n\u201cPangitaa ninyo ako kag magakabuhi kamo"
                },
                "5": {
                    "verse_nr": "5",
                    "verse": "apang dili magpangita sang Bet-el,\nukon magsulud sa Gilgal\nkag dili magpadayon sa Beer-seba;\nkay ang Gilgal magakadto sing totoo sa kabihagan,\nkag ang Bet-el manginwala sing pulus.\u201d"
                },
                "6": {
                    "verse_nr": "6",
                    "verse": "Pangitaa ang GINOO kag magakabuhi kamo,\nbasi nga mag-ibwal sia kaangay sang kalayo sa panimalay ni Jose,\nkag ini magapanglamon, nga wala gid sing makapapalong sini sa Bet-el"
                },
                "7": {
                    "verse_nr": "7",
                    "verse": "kamo nga nagahimo nga ajenjo sang katarungan,\nkag nagapilak sa duta sang pagkamatarung!"
                },
                "8": {
                    "verse_nr": "8",
                    "verse": "Pangitaa sia nga nagahimo sang Pleyades kag Orion,\nkag nagabaylo sang landong sang kamatayon sa kaagahon,\nkag nagapadulum sang kaadlawon sa kagab-ihon,\nnga nagatawag sang mga tubig sang dagat,\nkag ginaula sila sa kadaygan sang duta,\nang GINOO amo ang iya ngalan"
                },
                "9": {
                    "verse_nr": "9",
                    "verse": "nga nagadala sing hinali nga kalaglagan sa makusug,\nsa bagay nga magaabut ang kalaglagan sa pamakud."
                },
                "10": {
                    "verse_nr": "10",
                    "verse": "Ginadumtan nila ang nagasabdong sa gawang,\nkag ginakangil-aran nila ang nagapamolong sing matadlong."
                },
                "11": {
                    "verse_nr": "11",
                    "verse": "Busa sanglit nga ginatapak ninyo ang mga makalolooy\nkag nagasuku sa iya sang trigo,\nnagpatindug kamo sing mga balay nga bato nga binasbasan,\napang indi kamo makapuyo sa ila;\nnagtanum kamo sing matahum nga mga ulubasan,\napang indi kamo makainum sang alak nila."
                },
                "12": {
                    "verse_nr": "12",
                    "verse": "Kay kilala ko kon daw ano kadamu ang inyo mga paglalis,\nkag kon daw ano kagamhanan ang inyo mga sala\u2014\nkamo nga nagapapiot sang matarung, nga nagakuha sing hamham,\nkag nagapatalang sang mga nawad-an sa gawang."
                },
                "13": {
                    "verse_nr": "13",
                    "verse": "Busa ang mainandamon magahipus sa amo nga tion;\nkay ini tion nga malaut."
                },
                "14": {
                    "verse_nr": "14",
                    "verse": "Pangitaa ang maayo, kag indi ang malaut,\nagud nga mabuhi kamo;\nkag sa amo ang GINOO, ang Dios sang mga kasoldadosan, manginkaupud ninyo,\nsubong sang ginasiling ninyo."
                },
                "15": {
                    "verse_nr": "15",
                    "verse": "Dumti ang malaut, kag higugmaa ang maayo,\nkag tukura ang katarungan sa gawang;\nayhan ang GINOO, ang Dios sang mga kasoldadosan,\nmagamaayo sa mga nabilin ni Jose."
                },
                "16": {
                    "verse_nr": "16",
                    "verse": "Busa amo ini ang ginasiling sang GINOO, ang Dios sang mga kasoldadosan, ang Ginoo:\n\u201cAng paghaya manginsa tanan nga masangkad nga dalanon;\nkag magasiling sila sa tanan nga dalan, \u2018Abaw! Abaw!\u2019\nTawgon nila ang mangunguma sa paglalaw\nkag ang mga sampaton sa panalabiton sa paghaya"
                },
                "17": {
                    "verse_nr": "17",
                    "verse": "kag sa tanan nga ulubasan may paghaya,\nkay magalatas ako sa tunga nimo,\u201d\nnagasiling ang GINOO."
                },
                "18": {
                    "verse_nr": "18",
                    "verse": "Kailo kamo nga nagahandum sang adlaw sang GINOO!\nBusa ngaa bala luyag ninyo ang adlaw sang GINOO?\nKadudulman ini, kag indi kapawa"
                },
                "19": {
                    "verse_nr": "19",
                    "verse": "subong abi sang tawo nga nagpalagyo sa leon,\nkag ginsugata sia sang oso;\nukon nagsulud sa balay kag naghamboy sang iya kamut sa dingding,\nkag ginkagat sia sang man-ug."
                },
                "20": {
                    "verse_nr": "20",
                    "verse": "Indi bala manginkadudulman ang adlaw sang GINOO, kag indi kapawa,\ntama gid kadulum nga wala sing kasanag sa iya?"
                },
                "21": {
                    "verse_nr": "21",
                    "verse": "\u201cGinadumtan ko, ginatamay ko ang inyo mga piesta,\nkag indi ako magkalipay sa inyo mga pagtilipon nga maligdong."
                },
                "22": {
                    "verse_nr": "22",
                    "verse": "Bisan dolotan ninyo ako sang inyo mga halad-nga-sinonog kag mga halad-nga-kalan-on,\nindi ako magbaton sa ila,\nkag indi ko pagsapakon\nang mga halad-sa-paghidait sang inyo mga pinatambok nga sapat."
                },
                "23": {
                    "verse_nr": "23",
                    "verse": "Kuhaa ninyo sa akon ang kagahud sang inyo mga ambahanon;\nindi ako magpamati sang lanton sang inyo mga viola."
                },
                "24": {
                    "verse_nr": "24",
                    "verse": "Apang pabulhoga ang katarungan subong sang mga tubig,\nkag ang pagkamatarung subong sang mabaskug nga kasulgan."
                },
                "25": {
                    "verse_nr": "25",
                    "verse": "\u201cGindalhan bala ninyo ako sing mga halad kag mga dolot sa kamingawan sing kap-atan ka tuig, O panimalay sang Israel?"
                },
                "26": {
                    "verse_nr": "26",
                    "verse": "Gindala ninyo ang kayangkayang sang inyo hari, kag ang suludlan sang inyo mga larawan, ang bitoon sang inyo dios, nga ginhimo ninyo nga sa inyo"
                },
                "27": {
                    "verse_nr": "27",
                    "verse": "busa ipadala ko kamo sa kabihagan sa unhan sang Damasco,\u201d nagasiling ang GINOO, nga ang iya ngalan amo ang Dios sang mga kasoldadosan."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "\u201cKailo sila nga matawhay sa Sion,\nkag sila nga malig-on sa bukid sang Samaria,\nang lutaw nga mga tawo sa puno sang mga pungsud,\nnga sa ila nagadangup ang panimalay sang Israel!"
                },
                "2": {
                    "verse_nr": "2",
                    "verse": "Agi kamo sa Calne, kag magtan-aw;\nkag gikan didto kadto kamo sa Hamat nga daku;\nniyan dolhog sa Gat sang mga Filistinhon.\nMaayo pa sila bala sa sining mga ginharian?\nUkon ang ila ginsakpan malapad pa bala sa inyo ginsakpan"
                },
                "3": {
                    "verse_nr": "3",
                    "verse": "kamo nga nagapaiswag sang adlaw nga malaut,\nkag nagapapalapit sang lingkoran sang panglugus?"
                },
                "4": {
                    "verse_nr": "4",
                    "verse": "Kailo sila nga nagahigda sa mga katre nga tiposo,\nkag nagahilayhilay sila sa ila mga higdaan,\nkag nagakaon sang mga cordero gikan sa panong,\nkag sang mga tinday gikan sa bulukutan"
                },
                "5": {
                    "verse_nr": "5",
                    "verse": "nga nagaamba sing mga ugoy-ugoy sa lanton sang viola,\nnga nagapatok nga sa ila sing mga tolonggon kaangay kay David"
                },
                "6": {
                    "verse_nr": "6",
                    "verse": "nga nagainum sing alak sa mga yahong,\nkag nagapanghaplas sila sang mga lana nga ali,\napang wala sila nagakasubo sang kapipit-an ni Jose!"
                },
                "7": {
                    "verse_nr": "7",
                    "verse": "Busa magakadto sila karon sa kabihagan upud sa nahauna nga ginbihag,\nkag ang inudyak sang mga nagahilayhilay magataliwan.\u201d"
                },
                "8": {
                    "verse_nr": "8",
                    "verse": "Ang Ginoong DIOS nagasumpa sa iya kaugalingon\n(nagasiling ang GINOO, ang Dios sang mga kasoldadosan):\n\u201cGinakangil-aran ko ang pagkahalangdon ni Jacob,\nkag ginadumtan ang iya mga palacio;\nbusa itugyan ko ang banwa pati ang tanan nga yara sa iya.\u201d"
                },
                "9": {
                    "verse_nr": "9",
                    "verse": "Kag kon may napulo ka tawo nga mabilin sa isa ka balay, magakalapatay sila."
                },
                "10": {
                    "verse_nr": "10",
                    "verse": "Kag kon ang tiyo sang tawo magsapopo sa iya, bisan sia nga nagasonog sa iya, sa pagkuha sang mga tul-an sa balay, kag magsiling sa yara sa sulud gid sang balay, \u201cMay dira pa bala upud sa imo?\u201d magasiling sia, \u201cWala\u201d; niyan magasiling sia, \u201cHipus ka! Indi kita makasambit sang ngalan sang GINOO."
                },
                "11": {
                    "verse_nr": "11",
                    "verse": "Kay yari karon, ang GINOO nagasogo,\nkag gub-on ang balay nga daku,\nkag putaputahon ang balay nga diotay."
                },
                "12": {
                    "verse_nr": "12",
                    "verse": "Magadalagan bala ang mga kabayo sa mga igang?\nMagaarado bala ang isa didto sing mga baka?\nApang ginbaylo ninyo ang katarungan sa apdo\nkag ang bunga sang pagkamatarung sa ajenjo"
                },
                "13": {
                    "verse_nr": "13",
                    "verse": "kamo nga nagakalipay sa butang nga wala sing pulus,\nnga nagasiling, \u201cWala bala kami makaagaw sing mga sungay nga sa amon\ntungud sa amon kaugalingon nga kusug?\u201d"
                },
                "14": {
                    "verse_nr": "14",
                    "verse": "\u201cKay yari karon, magapatindug ako sing pungsud batok sa inyo,\nO panimalay sang Israel,\u201d nagasiling ang GINOO, ang Dios sang mga kasoldadosan;\n\u201ckag papiotan niya kamo kutub sa salamputan sa Hamat\ntubtub sa sapa sang Araba.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Amo ini ang ginpahayag sa akon sang Ginoong DIOS: yari karon, naghimo sia sing mga apan sa pagsugud sa pagtubo sang naolihi nga tubo; kag yari karon, amo ini ang naolihi nga tubo sa tapus nga napagalaban sang hari."
                },
                "2": {
                    "verse_nr": "2",
                    "verse": "Sang natapus nila sa pagkaon ang hilamon sang duta, ako nagsiling,\n\u201cO Ginoong DIOS, patawara, ginaampo ko sa imo!\nPaano bala nga pagtindug ni Jacob?\nKay diotay sia!\u201d"
                },
                "3": {
                    "verse_nr": "3",
                    "verse": "Ang GINOO nagkalisud nahanungud sini:\n\u201cIndi mahanabu ini,\u201d nagasiling ang GINOO."
                },
                "4": {
                    "verse_nr": "4",
                    "verse": "Amo ini ang ginpahayag sa akon sang Ginoong DIOS: yari karon, ang Ginoong DIOS nagtawag sa pagpakigsuay paagi sa kalayo, kag naglamon ini sang daku nga kadadalman kag naghalonhon kuntani sang duta."
                },
                "5": {
                    "verse_nr": "5",
                    "verse": "Niyan nagsiling ako,\n\u201cO Ginoong DIOS, pauntata, ginaampo ko sa imo!\nPaano bala nga pagtindug ni Jacob?\nKay diotay sia!\u201d"
                },
                "6": {
                    "verse_nr": "6",
                    "verse": "Ang GINOO nagkalisud nahanungud sini;\n\u201cIni man indi mahanabu,\u201d nagasiling ang Ginoong DIOS."
                },
                "7": {
                    "verse_nr": "7",
                    "verse": "Amo ini ang ginpahayag niya sa akon: yari karon, ang GINOO nagtindug sa luyo sang kuta nga nahimo sa tonton, nga may isa ka tonton sa iya kamut."
                },
                "8": {
                    "verse_nr": "8",
                    "verse": "Kag ang GINOO nagsiling sa akon, \u201cAmos, ano bala ang ginatan-aw mo?\u201d Kag nagsiling ako, \u201cIsa ka tonton.\u201d Niyan ang Ginoo nagsiling,\n\u201cYari karon, ako magabutang sing tonton\nsa tunga sang akon banwa nga Israel;\nindi ko na sila pagpasaylohon pa"
                },
                "9": {
                    "verse_nr": "9",
                    "verse": "kay ang mga mataas nga duug ni Isaac manginmamingaw,\nkag ang mga santuario sang Israel gub-on;\nkag magasumpung ako nga may espada sa panimalay ni Jeroboam.\u201d"
                },
                "10": {
                    "verse_nr": "10",
                    "verse": "Niyan si Amasias nga sacerdote sang Bet-el nagpadala kay Jeroboam, nga hari sang Israel, nga nagasiling, \u201cSi Amos nagpuhon batok sa imo sa tunga sang panimalay sang Israel; ang duta indi makabatas sang tanan niya nga polong."
                },
                "11": {
                    "verse_nr": "11",
                    "verse": "Kay amo ini ang ginasiling ni Amos,\n\u2018Si Jeroboam mapatay sa espada,\nkag sa pagkamatuud ang Israel dalhon nga bihag\ngikan sa iya duta.\u2019\u201d"
                },
                "12": {
                    "verse_nr": "12",
                    "verse": "Si Amasias man nagsiling kay Amos, \u201cO ikaw nga manugpanan-aw, lakat, palagyo ka sa duta sang Juda, kag magpangabuhi didto, kag magtagna didto"
                },
                "13": {
                    "verse_nr": "13",
                    "verse": "apang dili ka na magpanagna pa sa Bet-el, kay santuario ini sang hari, kag templo ini nga harianon.\u201d"
                },
                "14": {
                    "verse_nr": "14",
                    "verse": "Niyan nagsabat si Amos kay Amasias, \u201cIndi ako manalagna, ukon anak ako sang manalagna; kondi manugbantay ako sang kahayupan, kag manugtatap sang sicomoro"
                },
                "15": {
                    "verse_nr": "15",
                    "verse": "kag ginkuha ako sang GINOO sa pagsonod sang panong, kag nagsiling sa akon ang GINOO, \u2018Lakat, tagna sa akon katawohan nga Israel.\u2019"
                },
                "16": {
                    "verse_nr": "16",
                    "verse": "\u201cBusa karon pamatii ang polong sang GINOO.\nIkaw nagasiling, \u2018Dili ka magtagna batok sa Israel,\nkag dili magwili batok sa panimalay ni Isaac.\u2019"
                },
                "17": {
                    "verse_nr": "17",
                    "verse": "Busa amo ini ang ginasiling sang GINOO:\n\u2018Ang imo asawa manginmakihilawason sa banwa,\nkag ang imo mga anak nga lalaki kag ang imo mga anak nga babayi mapukan sa espada,\nkag ang imo duta bahinbahinon sa latid;\nikaw imo mapatay sa duta nga dimatinlo,\nkag sa pagkamatuud ang Israel dalhon nga bihag gikan sa iya duta.\u2019\u201d"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Amo ini ang ginpahayag sang GINOO sa akon: yari karon, isa ka alat nga bunga sa tingadlaw."
                },
                "2": {
                    "verse_nr": "2",
                    "verse": "Kag nagsiling sia, \u201cAmos, ano bala ang ginatan-aw mo?\u201d Kag nagsiling ako, \u201cIsa ka alat nga bunga sa tingadlaw.\u201d Niyan nagsiling sa akon ang GINOO,\n\u201cNag-abut ang katapusan sa akon katawohan nga Israel;\nindi ko na sila pagpasaylohon pa."
                },
                "3": {
                    "verse_nr": "3",
                    "verse": "Ang mga ambahanon sang templo manginhinaya sa sadtong adlaw,\u201d\nnagasiling ang Ginoong DIOS;\n\u201cmanginmadamu ang bangkay;\nsa tagsa ka duug ihaboy nila sila sing hipus.\u201d"
                },
                "4": {
                    "verse_nr": "4",
                    "verse": "Pamati sini, O kamo nga buut maglamon sang mga nawad-an,\nkag buut magdula sang mga makalolooy sang duta"
                },
                "5": {
                    "verse_nr": "5",
                    "verse": "nga nagasiling,\n\u201cSan-o pa bala magtaliwan ang lati,\nagud nga makapadalawat kami sing uyas?\nKag ang inugpahuway,\nagud nga makapagowa kami sing trigo,\nnga nagapadiotay sang efa kag nagapadaku sang siclo,\nkag nagadaya sa timbangan nga malimbongon"
                },
                "6": {
                    "verse_nr": "6",
                    "verse": "agud nga mabakal namon ang mga makalolooy sing pilak\nkag ang mga nawad-an sa isa ka paris nga sapin,\nkag mabaligya ang alupinpin sang trigo?\u201d"
                },
                "7": {
                    "verse_nr": "7",
                    "verse": "Ang GINOO nagsumpa sa kamahalan ni Jacob:\n\u201cSa pagkamatuud dili ko pagkalimtan nga mas-a ang bisan ano sang ila binuhatan.\u201d"
                },
                "8": {
                    "verse_nr": "8",
                    "verse": "Indi bala magkurug ang duta tungud sini,\nkag maglalaw ang tagsatagsa nga nagapuyo didto,\nkag magadalodo ini sing bug-os kaangay sang Nilo,\nkag tublagon ini kag mahubas liwat, kaangay sang Nilo sang Egipto?\u201d"
                },
                "9": {
                    "verse_nr": "9",
                    "verse": "\u201cKag sa sadto nga adlaw,\u201d nagasiling ang Ginoong DIOS,\n\u201cpatunuron ko ang adlaw sa kaudtohon,\nkag padulmon ko ang duta sa masanag nga kaadlawon."
                },
                "10": {
                    "verse_nr": "10",
                    "verse": "Baylohon ko ang inyo mga piesta sa lalaw,\nkag ang tanan ninyo nga ambahanon sa panalabiton;\nwagkusan ko sing panapton nga sako ang tanan nga balikawang,\nkag paupawon ang tagsa ka olo;\nhimoon ko ini subong nga paglalaw sa bugtong nga anak,\nang iya katapusan subong sang adlaw sang kapaitan"
                },
                "11": {
                    "verse_nr": "11",
                    "verse": "\u201cYari karon, nagaabut ang mga adlaw,\u201d nagasiling ang Ginoong DIOS,\n\u201cnga magapadala ako sing tiggulutum sa duta;\nindi tiggulutum sa kalan-on, ukon kauhaw sa tubig,\nkondi sang pagpamati sang mga polong sang GINOO."
                },
                "12": {
                    "verse_nr": "12",
                    "verse": "Magadalangdalang sila kutub sa dagat pa dagat,\nkag kutub sa aminhan tubtub gid sa sidlangan;\nmagadalagan sila pakadto-pakari, sa pagpangita sang polong sang GINOO,\napang indi makakita sini."
                },
                "13": {
                    "verse_nr": "13",
                    "verse": "\u201cSa sadto nga adlaw ang maayoayo nga mga ulay kag ang pamatan-on nga mga lalaki\nmapunaw sa kauhaw."
                },
                "14": {
                    "verse_nr": "14",
                    "verse": "Sila nga nagasumpa tungud sa sala sang Samaria,\nkag nagasiling, \u2018Sa nagakabuhi ang imo dios, O Dan,\u2019\nkag, \u2018Sa nagakabuhi ang pagginawi sang Beer-seba,\u2019\nmapukan sila, kag indi nga mas-a makabangon.\u201d"
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Nakita ko ang GINOO nga nagatindug sa luyo sang halaran, kag nagsiling sia:\n\u201cLampusi ang mga oloolo agud magkurug ang mga atangan,\nkag boonga sila sa olo nila nga tanan;\nkag patyon ko sa espada ang nabilin sa ila;\nwalay isa sa ila nga makapalagyo,\nwalay isa sa ila nga makalikaw."
                },
                "2": {
                    "verse_nr": "2",
                    "verse": "\u201cBisan sila magkutkut sa Sheol,\ndidto kuhaon sila sang akon kamut;\nbisan magsaka sila tubtub sa langit,\nkutub didto dalhon ko sila paidalum."
                },
                "3": {
                    "verse_nr": "3",
                    "verse": "Bisan magpanago sila sa putokputokan sang Carmelo,\npangitaon ko kag kuhaon sila didto;\nbisan nalipdan sila sa akon itololok sa kadadalman sang dagat,\ndidto sogoon ko ang man-ug, kag ini magakagat sa ila."
                },
                "4": {
                    "verse_nr": "4",
                    "verse": "Kag bisan magkadto sila sa kabihagan sa atubangan sang ila mga kaaway,\ndidto sogoon ko ang espada, kag ini magapatay sa ila;\nkag itohoy ko sa ila ang akon mga mata\ntungud sa malaut kag indi tungud sa maayo.\u201d"
                },
                "5": {
                    "verse_nr": "5",
                    "verse": "Ang Ginoo, ang DIOS sang mga kasoldadosan,\nsia ang nagatandug sang duta kag nagakatunaw ini,\nkag ang tanan nga nagapuyo sa iya magalalaw,\nkag magadalodo ini sing bug-os kaangay sang Nilo,\nkag mahubas liwat, kaangay sang Nilo sang Egipto"
                },
                "6": {
                    "verse_nr": "6",
                    "verse": "sia ang nagapatindug sang iya mga hulut sa mga langit,\nkag nagpasad sang iya arko sa duta:\nsia nga nagatawag sang mga tubig sang dagat,\nkag ginaula sila sa kadaygan sang duta\u2014\nang GINOO amo ang iya ngalan."
                },
                "7": {
                    "verse_nr": "7",
                    "verse": "\u201cIndi bala kamo subong sang mga Etiopiahanon sa akon,\nO katawohan sang Israel?\u201d nagasiling ang GINOO.\n\u201cWala ko bala pagpataklara ang Israel gikan sa duta sang Egipto,\nkag ang mga Filistinhon gikan sa Captor kag ang mga Sirianhon gikan sa Kir?"
                },
                "8": {
                    "verse_nr": "8",
                    "verse": "Yari karon, ang mga mata sang Ginoong DIOS yara sa makasasala nga ginharian,\nkag laglagon ko ini gikan sa kadaygan sang duta;\nluwas nga indi ko paglaglagon sing bug-os ang panimalay ni Jacob,\u201d\nnagasiling ang GINOO."
                },
                "9": {
                    "verse_nr": "9",
                    "verse": "\u201cKay yari karon, ako magasogo,\nkag ayagon ko ang panimalay sang Israel sa tunga sang mga pungsud\nkaangay sang uyas nga gin-ayag sa ayagan,\napang walay diotay gid nga pasi nga maholog sa duta."
                },
                "10": {
                    "verse_nr": "10",
                    "verse": "Ang tanan nga makasasala sang akon katawohan mapatay sa espada,\nnga nagasiling, \u2018Ang malaut indi maglambut ukon magsugata sa amon.\u2019"
                },
                "11": {
                    "verse_nr": "11",
                    "verse": "\u201cSa sadtong adlaw patindugon ko\nang kayangkayang ni David nga napukan\nkag kapulan ko ang iya mga bulho,\nkag bangonon ko ang iya mga naguba,\nkag patindugon ini subong sadto sang sa mga adlaw nga dumaan"
                },
                "12": {
                    "verse_nr": "12",
                    "verse": "agud nga tag-iyahan nila ang nabilin sa Edom\nkag ang tanan nga pungsud nga ginatawag sa akon ngalan,\u201d\nnagasiling ang GINOO nga nagahimo sini."
                },
                "13": {
                    "verse_nr": "13",
                    "verse": "\u201cYari karon, nagaabut ang mga adlaw,\u201d nagasiling ang GINOO,\n\u201cnga ang manug-arado magalambut sang mangangani,\nkag ang manuglinas sang mga uvas sang nagasab-ug sang binhi;\nang mga bukid magapatulo sing matam-is nga alak,\nkag ang tanan nga kabakoloran matunaw."
                },
                "14": {
                    "verse_nr": "14",
                    "verse": "Pahaulian ko ang kabihagan sang akon katawohan nga Israel,\nkag patindugon nila ang mga banwa nga naguba kag puy-an sila;\nmagatanum sila sing ulubasan kag magainum sang alak nila,\nmagahimo man sila sing mga katamnan kag magakaon sang bunga nila."
                },
                "15": {
                    "verse_nr": "15",
                    "verse": "Itanum ko sila sa ila duta,\nkag indi na sila paggabuton\nsa ila duta nga ginhatag ko sa ila,\u201d\nnagasiling ang GINOO nga imo Dios."
                }
            }
        }
    }
}