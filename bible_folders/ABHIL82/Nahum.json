{
    "version": "ABHIL82",
    "book_name": "Nahum",
    "book_nr": "34",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ang lulan sang Ninive. Ang tolon-an sang palanan-awon ni Nahum nga Elkosanon."
                },
                "2": {
                    "verse_nr": "2",
                    "verse": "Ang GINOO maimon nga Dios kag nagatimalus,\nang GINOO nagatimalus kag puno sang kasingkal;\nang GINOO nagatimalus sa iya mga kasumpung\nkag nagatigana sia sing kasingkal sa iya mga kaaway."
                },
                "3": {
                    "verse_nr": "3",
                    "verse": "Ang GINOO makuli sa pagpangakig kag daku sa gahum,\nkag indi nga mas-a magpaiway sang malinapason.\nAng iya dalanon sa buhawi kag sa bagyo,\nkag ang mga gal-um amo ang yab-ok sang iya mga tiil."
                },
                "4": {
                    "verse_nr": "4",
                    "verse": "Ginasabdong niya ang dagat kag ginapahubas ini,\nginapahubas niya ang tanan nga suba;\nang Basan nagakag-as kag ang Carmelo,\nang bulak sang Libano nagakag-as."
                },
                "5": {
                    "verse_nr": "5",
                    "verse": "Ang mga bukid nagakurug sa iya,\nang kabakoloran nagakatunaw;\nang duta ginbayaw sa iya atubangan,\nang kalibutan kag ang tanan nga nagapuyo sa iya."
                },
                "6": {
                    "verse_nr": "6",
                    "verse": "Sin-o bala ang makatindug sa atubangan sang iya kaalipungut?\nSin-o bala ang makapabilin sa kabangis sang iya kaakig?\nAng iya kasingkal ginaula kaangay sang kalayo,\nkag ang mga igang ginatiphag niya."
                },
                "7": {
                    "verse_nr": "7",
                    "verse": "Ang GINOO maayo,\npamakud sa adlaw sang kalisud;\nkilala niya ang mga nagadangup sa iya."
                },
                "8": {
                    "verse_nr": "8",
                    "verse": "Apang sa nagapanglambas nga baha\ntapuson niya sing bug-os ang iya duug,\nkag lagson ang iya mga kaaway pakadto sa kadudulman."
                },
                "9": {
                    "verse_nr": "9",
                    "verse": "Ano bala ang ginapahito ninyo batok sa GINOO?\nTapuson niya sing bug-os;\nang kapipit-an indi magtindug sing makaduha."
                },
                "10": {
                    "verse_nr": "10",
                    "verse": "Kay subong sang mga talongon nga gumon ginalamon sila,\nsubong sang laya nga ginalaban."
                },
                "11": {
                    "verse_nr": "11",
                    "verse": "May isa bala nga naggowa sa imo,\nnga nagapahito sing malaut batok sa GINOO,\nnga nagalaygay sing pagkamalaut?"
                },
                "12": {
                    "verse_nr": "12",
                    "verse": "Amo ini ang ginasiling sang GINOO,\n\u201cBisan sila yara sa bug-os nga kusug kag madamu,\npapason sila kag magataliwan.\nBisan ginpapiotan ko ikaw,\nindi ko na ikaw pagpapiotan."
                },
                "13": {
                    "verse_nr": "13",
                    "verse": "Kag karon balion ko ang iya gota gikan sa imo\nkag bugrason ang imo mga gapus.\u201d"
                },
                "14": {
                    "verse_nr": "14",
                    "verse": "Ang GINOO naghatag sing sogo nahanungud sa imo:\n\u201cWala sing isab-ug sang imo ngalan;\ngikan sa balay sang imo mga dios papason ko\nang larawan nga tinigban kag ang larawan nga tinunaw.\nMagakutkut ako sang imo lulubngan, kay ikaw mahigko.\u201d"
                },
                "15": {
                    "verse_nr": "15",
                    "verse": "Tan-awa, sa kabukiran ang mga tiil sang nagadala\nsang maayong mga balita,\nnga nagabantala sang paghidait!\nHiwata ang imo mga piesta, O Juda,\ntumana ang imo mga saad,\nkay indi na mag-agi sa imo ang malauton,\nnapapas sia sing bug-os."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ang manugdugmok nagaabut batok sa imo.\nPatawohi ang pamakud;\nbantayi ang dalanon,\nlig-ona ang imo mga hawak;\npamakuri ang imo gahum sing malig-on."
                },
                "2": {
                    "verse_nr": "2",
                    "verse": "(Kay ang GINOO nagauli sang kamahalan ni Jacob\nsubong sang kamahalan sang Israel,\nkay ang mga manug-ati nagpangati sa ila\nkag naglaglag sang ila mga sanga nga uvas.)"
                },
                "3": {
                    "verse_nr": "3",
                    "verse": "Ang taming sang iya gamhanan nga mga lalaki ginpapula,\nang iya mga isganan nga lalaki nasaputan sing escarlata.\nAng mga kangga nagakilan sa salsalon\nsa adlaw sang iya pag-aman;\nang mga bangkaw nga cipres ginabalabad."
                },
                "4": {
                    "verse_nr": "4",
                    "verse": "Ang mga kangga nagatinuwak sa mga dalan,\nnagasinumbali sila sa masangkad nga mga dalan;\nang ila dagway kaangay sang mga sulo, nagadinalagan sila kaangay sang kilat."
                },
                "5": {
                    "verse_nr": "5",
                    "verse": "Ginadumdum niya ang iya mga dungganon,\nnagakasandad sila sa ila paglakat,\nnagadalidali sila pakadto sa kuta,\nang palalipdan naaman."
                },
                "6": {
                    "verse_nr": "6",
                    "verse": "Ang mga gawang sang mga suba nabuksan,\nnatunaw ang palacio"
                },
                "7": {
                    "verse_nr": "7",
                    "verse": "ang iya agalon nga babayi ginbuksan, ginadala sia sa unhan,\nang iya mga ulipon nga babayi nagapanghayhay,\nsubong sang tingug sang mga salampati,\nnga nagapanampok sa ila mga dughan."
                },
                "8": {
                    "verse_nr": "8",
                    "verse": "Ang Ninive nanginkaangay sang ponong\nnga ang iya tubig nagapalagyo.\n\u201cDolog! Dolog!\u201d nagasinggit sila;\napang wala gid sing nagabalikid."
                },
                "9": {
                    "verse_nr": "9",
                    "verse": "Kuha kamo sang inatihan nga pilak,\nkuha sang inatihan nga bulawan!\nWalay katapusan ang sinuput,\nukon ang himaya sang tanan nga kasangkapan nga matahum."
                },
                "10": {
                    "verse_nr": "10",
                    "verse": "Mamingaw! Kamingawan kag kalaglagan!\nAng mga tagiposoon nagakatunaw kag ang mga tuhud nagasintuay,\nang kagha yara sa tanan nga balikawang,\nang tanan nilang nawung nagaluspad!"
                },
                "11": {
                    "verse_nr": "11",
                    "verse": "Diin bala ang hukmongan sang mga leon,\nang kalan-an sang bataon nga mga leon,\ndiin nagalagaw ang leon nga lalaki kag leon nga babayi,\ndiin ang mga totoy sang leon, nga wala gid sing nagpahadluk sa ila?"
                },
                "12": {
                    "verse_nr": "12",
                    "verse": "Ang leon nagkusnit sing tuman tungud sa iya mga totoy\nkag nagpanguga nga sa iya mga leon nga babayi;\nnagpuno sang iya mga lungib sing mga tinukub\nkag sang iya mga hukmongan sing mga tinukban."
                },
                "13": {
                    "verse_nr": "13",
                    "verse": "Yari karon, ako batok sa imo, nagasiling ang GINOO sang mga kasoldadosan, kag sonogon ko sa aso ang iya mga kangga, kag ang espada magalamon sang imo bataon nga mga leon; papason ko sa duta ang imo tulukbon, kag indi na mabatian ang tingug sang imo mga manugbalita."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Kailo ang banwa nga madugo,\nsia puno sang kabutigan kag inatihan\u2014\nang mga tulukbon wala nagauntat!"
                },
                "2": {
                    "verse_nr": "2",
                    "verse": "Ang kagahud sang putik, kag ang dinagaldal sang mga rueda,\nsang mga kabayo nga nagatinuwak kag sang mga kangga nga nagatumbo!"
                },
                "3": {
                    "verse_nr": "3",
                    "verse": "Ang manugkabayo nga nagasakay,\nang espada nga nagakilan kag ang nagaidlap nga bangkaw,\nang kadam-an nga pinatay,\nang daku nga tinumpok nga mga bangkay,\nwala sing katubtuban sang mga lawas nga patay\u2014\nnagakasandad sila sa mga lawas!"
                },
                "4": {
                    "verse_nr": "4",
                    "verse": "Bangud sang kadam-an sang pagkamakihilawason sang matahum nga makihilawason,\nang babaying pangolo sang mga binabaylan,\nnga nagabaligya sang mga pungsud paagi sa iya mga pagkamakihilawason,\nkag sang mga panimalay paagi sa iya mga binabaylan."
                },
                "5": {
                    "verse_nr": "5",
                    "verse": "Yari karon ako batok sa imo,\nnagasiling ang GINOO sang mga kasoldadosan,\nkag buksan ko ang imo sayasaya sa imo nawung;\nkag ipakita ko sa mga pungsud ang imo kahubo\nkag sa mga ginharian ang imo kahuluy-an."
                },
                "6": {
                    "verse_nr": "6",
                    "verse": "Ihaboy ko sa imo ang kangil-aran nga higko\nkag himoon ko ikaw nga mahigko,\nkag ibutang ko ikaw subong nga talan-awon."
                },
                "7": {
                    "verse_nr": "7",
                    "verse": "Kag ang tanan nga nagatolok sa imo magapalagyo gikan sa imo kag magasiling,\nang Ninive ginguba; sin-o bala ang magapanghayhay sa iya?\nsa diin ko bala ikaw pangitaan sing mga manuglipay?"
                },
                "8": {
                    "verse_nr": "8",
                    "verse": "Maayo ka pa bala sa No-amon\nnga yara sa tunga sang Nilo,\nnga nalibutan sang mga tubig,\nnga ang iya pamakud amo ang dagat,\nkag ang iya kuta gikan sa dagat?"
                },
                "9": {
                    "verse_nr": "9",
                    "verse": "Ang Etiopia kag ang Egipto amo ang iya kusug,\nkag ini wala sing kutub;\nang Put kag ang Lubim amo ang imo mga kabulig."
                },
                "10": {
                    "verse_nr": "10",
                    "verse": "Apang gindala sia,\nnagkadto sia sa kabihagan;\nang iya magamay nga mga anak man ginpanglampus\nsa ginsang-an sang tanan nga dalan;\nkay ginpapalaran nila ang iya dungganon nga mga tawo,\nkag ang tanan niya nga kadalagkuan gingapus sa mga talikala."
                },
                "11": {
                    "verse_nr": "11",
                    "verse": "Ikaw man hogbon\ntagoon ka;\nikaw man magapangita\nsing pamakud bangud sang kaaway."
                },
                "12": {
                    "verse_nr": "12",
                    "verse": "Ang tanan mo nga mga pamakud manginkaangay sang mga higuera\nnga may nahaunang luto nga mga higos\u2014\nkon uyugon sila maholog sila\nsa baba sang manugkaon."
                },
                "13": {
                    "verse_nr": "13",
                    "verse": "Yari karon ang imo katawohan\nsa imo tunga mga babayi.\nAng mga gawang sang imo duta\nnabukas sing bug-os sa imo mga kaaway;\nang kalayo naglamon sang imo mga pintal."
                },
                "14": {
                    "verse_nr": "14",
                    "verse": "Sag-ub ka sing tubig nga sa pagkibon,\npabakura ang imo mga pamakud;\nkadto ka sa daga,\ntapaka ang galagala,\npabakura ang pugon nga tisa!"
                },
                "15": {
                    "verse_nr": "15",
                    "verse": "Didto halunhonon ka sang kalayo,\nang espada magapapas sa imo.\nMagahalunhon ini sa imo subong sang palakukwan.\nMagmadamu ka subong sang palakukwan,\nmagmadamu ka subong sang apan!"
                },
                "16": {
                    "verse_nr": "16",
                    "verse": "Ginpabuad mo ang imo mga manugbaligya\nlabi pa sa kabitoonan sang langit.\nAng palakukwan nagalaglag kag nagapalagyo."
                },
                "17": {
                    "verse_nr": "17",
                    "verse": "Ang imo mga principe subong sang mga apan,\nang imo mga pangolo subong sang dagaya nga mga tibakla\nnga nagahugpa sa mga habong\nsa adlaw nga matugnaw\u2014\napang kon magdilag ang adlaw, nagapalagyo sila;\nindi mahibaloan ang ila duug kon diin sila."
                },
                "18": {
                    "verse_nr": "18",
                    "verse": "Nagatolog ang imo mga manugpahalab,\nO hari sang Asiria;\nnagapahuway ang imo mga dungganon.\nAng imo katawohan nagaaplaag sa kabukiran\nwala gid sing magatipon sa ila."
                },
                "19": {
                    "verse_nr": "19",
                    "verse": "Wala sing paghaganhagan sang imo samad,\nang imo pilas matama.\nAng tanan nga nagapamati sang sugid nahanungud sa imo\nnagapamalakpak sang ila mga kamut sa imo.\nKay sa kay sin-o bala wala mag-agi sing dalayon\nang imo pagkamalaut?"
                }
            }
        }
    }
}