{
    "version": "ABHIL82",
    "book_name": "Ruth",
    "book_nr": "8",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Sa mga adlaw nga naghukom ang mga hukom may gutum sa duta, kag isa ka lalaki sang Bet-lehem-juda nagkadto sa pagpanlugayaw sa duta sang Moab, sia kag ang iya asawa kag ang iya duha ka anak nga lalaki."
                },
                "2": {
                    "verse_nr": "2",
                    "verse": "Ang ngalan sang lalaki si Elimelec kag ang ngalan sang iya asawa si Noemi, kag ang ngalan sang iya duha ka anak nga lalaki si Mahalon kag si Quelion; mga Efratanhon sila gikan sa Bet-lehem-juda. Nag-abut sila sa duta sang Moab kag nagpabilin didto."
                },
                "3": {
                    "verse_nr": "3",
                    "verse": "Apang napatay si Elimelec, nga bana ni Noemi, kag nabilin sia kag ang iya duha ka anak nga lalaki."
                },
                "4": {
                    "verse_nr": "4",
                    "verse": "Sila nagpangasawa gikan sa mga babayi sang Moab; ang ngalan sang isa si Orpa kag ang ngalan sang isa si Rut. Nagpuyo sila didto sing mga napulo ka tuig"
                },
                "5": {
                    "verse_nr": "5",
                    "verse": "kag napatay sila nga duha si Mahalon kag si Quelion, gani ang babayi nabayaan sang iya duha ka anak kag sang iya bana."
                },
                "6": {
                    "verse_nr": "6",
                    "verse": "Niyan nagtindug sia upud ang iya duha ka umagad nga babayi agud nga magbalik sia gikan sa duta sang Moab, kay nakabati sia sa duta sang Moab kon paano nga ang GINOO nagduaw sa iya katawohan sa paghatag sa ila sing kalan-on."
                },
                "7": {
                    "verse_nr": "7",
                    "verse": "Gani naggowa sia sa duug diin sia, upud sa iya ang iya duha ka umagad nga babayi, kag naglakat sila sa dalanon sa pagbalik sa duta sang Juda."
                },
                "8": {
                    "verse_nr": "8",
                    "verse": "Apang si Noemi nagsiling sa iya duha ka umagad nga babayi, \u201cLakat kamo, magbalik ang tagsa sa inyo sa balay sang iya iloy. Ang GINOO maghisayo sing malolo sa inyo, subong sang paghisayo ninyo sa mga napatay kag sa akon."
                },
                "9": {
                    "verse_nr": "9",
                    "verse": "Ang GINOO mag-tugut nga makakita kamo sing pahuway, ang tagsa sa inyo sa balay sang iya bana!\u201d Niyan ginhalukan sila niya, kag ginbayaw nila ang ila tingug kag naghibi."
                },
                "10": {
                    "verse_nr": "10",
                    "verse": "Kag sila nagsiling sa iya, \u201cIndi, kondi magapauli kami kaupud nimo sa imo katawohan.\u201d"
                },
                "11": {
                    "verse_nr": "11",
                    "verse": "Apang si Noemi nagsiling, \u201cBalik kamo, mga anak ko, ngaa bala nga maupud kamo sa akon? May mga anak pa bala ako nga lalaki sa akon tiyan agud nga sila mangin-inyo bana?"
                },
                "12": {
                    "verse_nr": "12",
                    "verse": "Balik kamo, mga anak ko, lakat kamo sa inyo dalanon, kay ako tigulang na sa pagpamana. Kon magsiling ako nga may paglaum ako, kon bisan sini nga gab-i makapamana ako kag mag-anak man sing mga lalaki"
                },
                "13": {
                    "verse_nr": "13",
                    "verse": "busa magahulat bala kamo tubtub nga magdaku sila? Buut bala kamo magpugung sa pagpamana? Indi, mga anak ko, kay nagapakalisud ini sa akon sing labi pa tungud sa inyo kay ang kamut sang GINOO ginbayaw batok sa akon.\u201d"
                },
                "14": {
                    "verse_nr": "14",
                    "verse": "Niyan ginbayaw nila ang ila tingug kag naghibi liwat; kag si Orpa naghaluk sa iya ugangan, apang si Rut nagkupo sa iya."
                },
                "15": {
                    "verse_nr": "15",
                    "verse": "Kag si Noemi nagsiling, \u201cYari karon, ang imo bilas nga babayi nagbalik sa iya katawohan kag sa iya dios; balik ka sonod sa imo bilas nga babayi.\u201d"
                },
                "16": {
                    "verse_nr": "16",
                    "verse": "Apang si Rut nagsiling, \u201cDili ako pagpilita sa pagbiya sa imo ukon sa pagbalik gikan sa pagsonod sa imo; kay bisan diin ka makadto magakadto ako, kag bisan diin ka mapabilin magapabilin ako; ang imo katawohan mangin-akon katawohan, kag ang imo Dios akon Dios"
                },
                "17": {
                    "verse_nr": "17",
                    "verse": "kon diin ka mapatay ako mapatay, kag didto ako ilubung. Himoon sang GINOO sa akon ang amo kag labi pa man kon bisan ang kamatayon magbulag sa imo kag sa akon.\u201d"
                },
                "18": {
                    "verse_nr": "18",
                    "verse": "Kag sang nakita ni Noemi nga malig-on ang iya pagtapat sa pag-upud sa iya, nag-untat sia sa pagpamolong sa iya."
                },
                "19": {
                    "verse_nr": "19",
                    "verse": "Gani naglakat sila nga duha tubtub nga nag-abut sa Bet-lehem. Kag sang nagsulud sila sa Bet-lehem, ang bug-os nga banwa nagdapo sa ila; kag ang mga babayi nagsiling, \u201cAmo bala ini si Noemi?\u201d"
                },
                "20": {
                    "verse_nr": "20",
                    "verse": "Sia nagsiling sa ila, \u201cDili ninyo ako pagtawga Noemi, kondi tawga ako Mara, kay ang Makaako naghisayo sing mapait sa akon."
                },
                "21": {
                    "verse_nr": "21",
                    "verse": "Ako naggowa nga puno, kag ang GINOO nagpapauli sa akon nga wala sing dala. Ngaa bala nga ginatawag ninyo ako Noemi, sa ginatan-aw nga ang GINOO nagpamatuud batok sa akon kag ang Makaako nagpasakit sa akon?\u201d"
                },
                "22": {
                    "verse_nr": "22",
                    "verse": "Gani nagbalik si Noemi, kag si Rut nga Moabnon nga iya umagad nga babayi upud sa iya, nga nagbalik gikan sa duta sang Moab. Kag nag-abut sila sa Bet-lehem sa pamuno sang ani sang sebada."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Karon si Noemi may lalaking himata sang iya bana, lalaki nga gamhanan sa manggad, gikan sa panimalay ni Elimelec, kag ang iya ngalan si Boaz."
                },
                "2": {
                    "verse_nr": "2",
                    "verse": "Kag si Rut nga Moabnon nagsiling kay Noemi, \u201cTugutan mo ako karon sa pagkadto sa uma, kag magpanaghaw sa tunga sang mga uhay sang uyas sa olihi sang tawo nga mahamut-an ako sa iya itololok.\u201d Kag sia nagsiling sa iya, \u201cLakat, anak ko.\u201d"
                },
                "3": {
                    "verse_nr": "3",
                    "verse": "Gani naglakat sia kag nag-abut kag nagpanaghaw sa uma sa olihi sang mga mangangani; kag kapalaran niya nga nakaabut sa puna sang uma nga iya ni Boaz, nga gikan sa panimalay ni Elimelec."
                },
                "4": {
                    "verse_nr": "4",
                    "verse": "Kag yari karon, si Boaz nag-abut gikan sa Bet-lehem; kag sia nagsiling sa mga mangangani, \u201cAng GINOO mag-upud sa inyo!\u201d Kag sila nagsabat sa iya, \u201cAng GINOO magpakamaayo sa imo.\u201d"
                },
                "5": {
                    "verse_nr": "5",
                    "verse": "Niyan si Boaz nagsiling sa iya alagad nga ginpadumala sa mga mangangani, \u201cKay sin-o bala pamatan-on nga babayi ini?\u201d"
                },
                "6": {
                    "verse_nr": "6",
                    "verse": "Kag ang alagad nga ginpadumala sa mga mangangani nagsabat, \u201cIni pamatan-on nga Moabnon nga nagbalik upud ni Noemi gikan sa duta sang Moab."
                },
                "7": {
                    "verse_nr": "7",
                    "verse": "Nagsiling sia, \u2018Pasaghawa ako, ginaampo ko sa imo, kag papuluta sa olihi sang mga mangangani sa tunga sang mga linaylay.\u2019 Gani sia nagkari, kag nagpadayon kutub sa aga tubtub karon, luwas nga nagpahuwayhuway sia sa balay.\u201d"
                },
                "8": {
                    "verse_nr": "8",
                    "verse": "Niyan si Boaz nagsiling kay Rut, \u201cWala ka bala makabati, anak ko nga babayi? Dili ka magkadto sa pagpanaghaw sa iban nga uma ukon maghalin diri, kondi pabilin diri sa akon mga pamatan-on nga babayi."
                },
                "9": {
                    "verse_nr": "9",
                    "verse": "Itolok ang imo mga mata sa uma nga ginaani nila, kag sonod ka sa ila. Wala ko bala pagpaandami ang mga pamatan-on nga lalaki nga indi ka nila pagkuhiton? Kag kon uhawon ka, kadto sa mga suludlan kag mag-inum sang sinag-ob sang mga pamatan-on nga lalaki.\u201d"
                },
                "10": {
                    "verse_nr": "10",
                    "verse": "Niyan nagyaub sia, nga nagahapa sa duta, kag nagsiling sa iya, \u201cNgaa bala nakapahamuut ako sa imo itololok, nga magtamud ka sa akon, sa ginatan-aw nga ako dumuloong?\u201d"
                },
                "11": {
                    "verse_nr": "11",
                    "verse": "Apang si Boaz nagsabat sa iya, \u201cNapahayag sa akon sing bug-os ang tanan nga imo nahimo sa imo ugangan nga babayi kutub sang pagkapatay sang imo bana, kag paano nga ginbayaan mo ang imo amay kag ang imo iloy kag ang duta nga imo natawohan kag nagkari ka sa katawohan nga wala mo makilala sadto anay."
                },
                "12": {
                    "verse_nr": "12",
                    "verse": "Magtumbas ang GINOO sang imo binuhatan, kag tuman nga balus ihatag sa imo sang GINOO, ang Dios sang Israel, nga sa idalum sang iya mga pakpak nagkari ka sa pagdangup!\u201d"
                },
                "13": {
                    "verse_nr": "13",
                    "verse": "Niyan sia nagsiling, \u201cMagmahamut-an ako sa imo itololok, ginoo ko, kay ginlipay mo ako kag nagpamolong ka sing malolo sa imo ulipon nga babayi, bisan indi ako subong sang isa sang imo mga ulipon nga babayi.\u201d"
                },
                "14": {
                    "verse_nr": "14",
                    "verse": "Kag sa tigkalaon si Boaz nagsiling sa iya, \u201cKari diri, kag magkaon sang tinapay, kag itusmog ang imo hungit sa langgaw.\u201d Gani naglingkod sia sa luyo sang mga mangangani; kag gintunghol nila sa iya ang sinanlag nga uyas; kag nagkaon sia kag nabusug, kag may nabilin."
                },
                "15": {
                    "verse_nr": "15",
                    "verse": "Kag sang nagtindug sia sa pag-panaghaw, si Boaz nagsogo sa iya mga pamatan-on nga lalaki, nga nagasiling, \u201cPasaghawa sia bisan sa tunga sang mga linaylay, kag indi sia pagsawaya."
                },
                "16": {
                    "verse_nr": "16",
                    "verse": "Kag maggabut man nga sa iya sa mga binugkos, kag bayaan ini kag ipasaghaw sa iya, kag indi sia pagsabdonga.\u201d"
                },
                "17": {
                    "verse_nr": "17",
                    "verse": "Gani nagpanaghaw sia sa uma tubtub sa kahaponon; niyan ginwaswas niya ang iya nasaghaw, kag ini mga isa ka efa nga sebada."
                },
                "18": {
                    "verse_nr": "18",
                    "verse": "Kag gindala niya ini kag nagsulud sa banwa; ang iya ugangan nga babayi nakakita sang iya nasaghaw, kag gindala niya kag ginhatag sa iya ang nabilin nga kalan-on sa tapus nga nabusug sia."
                },
                "19": {
                    "verse_nr": "19",
                    "verse": "Kag nagsiling sa iya ang iya ugangan nga babayi, \u201cDiin ka bala mag-panaghaw karon nga adlaw? Kag diin ka bala magpangabudlay? Pinakamaayo ang nagkilala sa imo.\u201d Gani sia nagpahayag sa iya ugangan kon kay sin-o sia magpangabudlay, kag nagsiling, \u201cAng ngalan sang lalaki nga sa iya nagpangabudlay ako karon nga adlaw amo si Boaz.\u201d"
                },
                "20": {
                    "verse_nr": "20",
                    "verse": "Kag si Noemi nagsiling sa iya umagad nga babayi, \u201cPinakamaayo sia sang GINOO, nga wala sia magpugung sang iya kalolo sa mga buhi ukon sa mga patay!\u201d Nagsiling man sa iya si Noemi, \u201cAng lalaki aton himata, isa sang aton malapit nga mga himata.\u201d"
                },
                "21": {
                    "verse_nr": "21",
                    "verse": "Kag si Rut nga Moabnon nagsiling, \u201cHoo, nagsiling sia sa akon, \u2018Magmalapit ka sa akon mga pamatan-on nga lalaki, tubtub nga matapus nila ang tanan nga akon alanyon.\u2019\u201d"
                },
                "22": {
                    "verse_nr": "22",
                    "verse": "Kag si Noemi nagsiling kay Rut nga iya umagad, \u201cMaayo, anak ko, nga nagalakat ka kaupud sang iya mga alagad nga babayi, kag nga indi ka makita nila sa iban nga uma.\u201d"
                },
                "23": {
                    "verse_nr": "23",
                    "verse": "Gani nagmalapit sia sa mga babayi nga mga alagad ni Boaz, sa pagpanaghaw tubtub nga natapus ang ani sang sebada kag sang trigo; kag nagpuyo sia upud sa iya ugangan."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Niyan si Noemi nga iya ugangan nga babayi nagsiling sa iya, \u201cAnak ko, indi bala ako magpangita sa imo sing kapahuwayan, agud nga magmaayo ka?"
                },
                "2": {
                    "verse_nr": "2",
                    "verse": "Karon si Boaz indi bala aton himata, nga sa iya mga pamatan-on nga babayi nag-upud ka? Yari karon, nagapahangin sia sing sebada sa sini nga gab-i sa linasan."
                },
                "3": {
                    "verse_nr": "3",
                    "verse": "Busa paninlo ka kag panghaplas ka, kag magsuklub sang imo panapton kag dulhog ka pakadto sa linasan; apang dili ka magpahilum sa lalaki tubtub nga makatapus sia sa pagkaon kag pag-inum."
                },
                "4": {
                    "verse_nr": "4",
                    "verse": "Apang kon sia maghigda, tandaan mo ang duug nga iya higdaan; niyan, magsulud ka kag buksan ang iya mga tiil kag maghigda ka; kag sugiran ka niya sang himoon mo.\u201d"
                },
                "5": {
                    "verse_nr": "5",
                    "verse": "Kag nagsiling sia sa iya, \u201cHimoon ko ang tanan nga ginasiling mo.\u201d"
                },
                "6": {
                    "verse_nr": "6",
                    "verse": "Gani nagdulhog sia pa linasan kag naghimo sono sa tanan nga ginsogo sa iya sang iya ugangan."
                },
                "7": {
                    "verse_nr": "7",
                    "verse": "Kag sang nakakaon kag nakainum si Boaz, kag ang iya tagiposoon masadya, nagkadto sia sa paghigda sa kilid sang tinumpok sang uyas. Niyan nagpalapit sia sing mahinay, kag ginbuksan ang iya mga tiil, kag naghigda sia."
                },
                "8": {
                    "verse_nr": "8",
                    "verse": "Sa tunga ang gab-i ang lalaki nakibot, kag nagliso sia, kag yari karon, isa ka babayi nagahigda sa iya tiilan!"
                },
                "9": {
                    "verse_nr": "9",
                    "verse": "Nagsiling sia, \u201cSin-o ka bala?\u201d Kag nagsabat sia, \u201cAko si Rut, nga imo ulipon; taklapi sang imo bayo ang imo ulipon, kay ikaw malapit nga himata.\u201d"
                },
                "10": {
                    "verse_nr": "10",
                    "verse": "Kag nagsiling sia, \u201cPakamaayohon ka sang GINOO, anak ko; nakapakita ka sing labi pa nga kalolo sa katapusan sang sa kamunoan, sanglit nga wala ka magsonod sa mga pamatan-on nga lalaki, bisan imol ukon manggaranon."
                },
                "11": {
                    "verse_nr": "11",
                    "verse": "Kag karon, anak ko, dili ka magkahadluk, himoon ko sa imo ang tanan nga imo ginasiling, kay ang bug-os nga banwa sang akon katawohan nakahibalo nga ikaw babayi nga takus."
                },
                "12": {
                    "verse_nr": "12",
                    "verse": "Kag karon matuud nga ako malapit nga himata, apang may himata nga labi pa kalapit sa akon."
                },
                "13": {
                    "verse_nr": "13",
                    "verse": "Pabilin sini nga gab-i kag sa pagkaaga, kon tumanon niya sa imo ang bahin sang himata, maayo; tuguti sia sa paghimo sang bahin sang himata; apang kon indi sia buut maghimo sang bahin sang himata sa imo, niyan, himoon ko ang bahin sang himata sa imo, sa nagakabuhi ang GINOO. Higda ka tubtub sa aga.\u201d"
                },
                "14": {
                    "verse_nr": "14",
                    "verse": "Gani naghigda sia sa iya tiilan tubtub sa aga, apang nagbangon sia sa indi pa magkilalahay ang isa sa isa; kag si Boaz nagsiling, \u201cDili mahibaloan nga ang babayi nagkari sa linasan.\u201d"
                },
                "15": {
                    "verse_nr": "15",
                    "verse": "Kag nagsiling sia, \u201cDalha ang takurung nga yara sa imo kag uyati ini.\u201d Gani ini iya gin-uyatan, kag nagsukub sia sing anum ka sukub sang sebada, kag ginpatus-on sa iya; niyan nagsulud sia sa banwa."
                },
                "16": {
                    "verse_nr": "16",
                    "verse": "Kag sang nag-abut sia sa iya ugangan, sia nagsiling, \u201cPaano ka, anak ko?\u201d Niyan nagsugid sia sa iya sang tanan nga nahimo sang lalaki sa iya"
                },
                "17": {
                    "verse_nr": "17",
                    "verse": "nga nagsiling sia, \u201cIning anum ka sukub sang sebada ginhatag niya sa akon, kay nagsiling sia, \u2018Dili ka maglakat nga walay dala sa imo ugangan.\u2019\u201d"
                },
                "18": {
                    "verse_nr": "18",
                    "verse": "Si Noemi nagsiling, \u201cPahimonong ka, anak ko, tubtub nga mahibaloan mo ang maabutan sang butang, kay ang lalaki indi magpahuway, tubtub nga matapus niya ang butang sining adlaw.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Kag si Boaz nagtaklad sa gawang kag naglingkod sia didto; kag yari karon, nagligad ang malapit nga himata nga ginsambit ni Boaz. Sa iya nagsiling si Boaz, \u201cHoy, kwan! hapit, lingkod diri\u201d; kag naghapit sia kag naglingkod."
                },
                "2": {
                    "verse_nr": "2",
                    "verse": "Kag si Boaz nagkuha sing napulo ka lalaki sang mga tigulang sang banwa, kag nagsiling, \u201cLingkod kamo diri;\u201d gani sila naglingkod."
                },
                "3": {
                    "verse_nr": "3",
                    "verse": "Niyan nagsiling sia sa malapit nga himata, \u201cSi Noemi, nga nagbalik gikan sa duta sang Moab, nagabaligya sing puna sang duta nga iya sang aton utud nga si Elimelec."
                },
                "4": {
                    "verse_nr": "4",
                    "verse": "Gani ako naghunahuna sa pagpabutyag sini sa imo, nga nagasiling, Bakla ini sa atubangan sang mga nagalingkod diri, kag sa atubangan sang mga tigulang sang akon katawohan. Kon ikaw buut maggawad sini, gawara ini; apang kon indi ka buut maggawad sini, niyan sugiri ako, agud nga mahibaloan ko, kay luwas sa imo wala sing iban nga maggawad sini, kag ako madason sa imo.\u201d Kag sia nagsiling, \u201cAkon gawaron ini.\u201d"
                },
                "5": {
                    "verse_nr": "5",
                    "verse": "Niyan nagsiling si Boaz, \u201cSa adlaw nga baklon mo ang uma gikan sa kamut ni Noemi, kinahanglan baklon mo man ini gikan kay Rut nga Moabnon, ang asawa sang napatay, sa pagbangon sang ngalan sang napatay sa iya panublion.\u201d"
                },
                "6": {
                    "verse_nr": "6",
                    "verse": "Niyan nagsiling ang malapit nga himata, \u201cIndi ako sarang makagawad sini nga sa akon, basi masamad ko ang akon panublion. Kuhaa nga sa imo ang akon kinamatarung sa paggawad, kay indi ako sarang makagawad sini.\u201d"
                },
                "7": {
                    "verse_nr": "7",
                    "verse": "Karon ini amo ang kinabatasan sang una nga tion sa Israel nahanungud sa paggawad kag nahanungud sa pagbaylohanay: sa pagpalig-on sang tanan nga butang, ang tawo maghukas sang iya sapin kag maghatag sini sa iya isigkatawo, kag amo ini ang bagay sang pagpamatuud sa Israel."
                },
                "8": {
                    "verse_nr": "8",
                    "verse": "Gani sang nagsiling ang malapit nga himata kay Boaz, \u201cBakla nga sa imo,\u201d ginhukas niya ang iya sapin."
                },
                "9": {
                    "verse_nr": "9",
                    "verse": "Niyan si Boaz nagsiling sa mga tigulang kag sa bug-os nga katawohan, \u201cKamo mga saksi sa sini nga adlaw nga nabakal ko ang tanan nga iya ni Elimelec kag ang tanan nga ila ni Quelion kag ni Mahalon gikan sa kamut ni Noemi."
                },
                "10": {
                    "verse_nr": "10",
                    "verse": "Labut pa si Rut nga Moabnon, ang asawa ni Mahalon, nabakal ko nga akon asawa, sa pagbangon sang ngalan sang napatay sa iya panublion, agud nga ang ngalan sang napatay indi mawala gikan sa tunga sang iya mga utud kag gikan sa gawang sang iya duug; kamo mga saksi sini nga adlaw.\u201d"
                },
                "11": {
                    "verse_nr": "11",
                    "verse": "Niyan ang tanan nga katawohan nga yara sa gawang, kag ang mga tigulang, nagsiling, \u201cMga saksi kami. Ang GINOO maghimo sang babayi, nga magasulud sa imo balay, kaangay kay Raquel kag kay Lea, ang duha nga nagpatindug sang balay sang Israel. Magmangintakus ka sa Efrata kag magmanginbantug ka sa Bet-lehem"
                },
                "12": {
                    "verse_nr": "12",
                    "verse": "kag magmanginkaangay ang imo balay sa balay ni Perez, nga gin-anak ni Tamar kay Juda, bangud sa kaliwat nga ihatag sang GINOO sa imo paagi sini nga pamatan-on nga babayi.\u201d"
                },
                "13": {
                    "verse_nr": "13",
                    "verse": "Gani ginkuha ni Boaz si Rut kag sia nangin-iya asawa; kag naghiusa sia sa iya, kag ginpapanamkon sia sang GINOO, kag nag-anak sia sing lalaki."
                },
                "14": {
                    "verse_nr": "14",
                    "verse": "Niyan, ang mga babayi nagsiling kay Noemi, \u201cPakamaayohon ang GINOO, nga wala magpakulang sa imo sini nga adlaw sing malapit nga himata; kag manginbantug ang iya ngalan sa Israel!"
                },
                "15": {
                    "verse_nr": "15",
                    "verse": "Sia manginmanugpasag-uli sang kabuhi sa imo kag sia manginmanugsagud sa imo katigulangon; kay ang imo umagad nga nagahigugma sa imo, nga labi pa sa imo sa pito ka anak nga lalaki, nag-anak sa iya.\u201d"
                },
                "16": {
                    "verse_nr": "16",
                    "verse": "Niyan ginkuha ni Noemi ang bata kag ginkongkong sia sa iya dughan, kag nanginsisiwa sa iya."
                },
                "17": {
                    "verse_nr": "17",
                    "verse": "Kay ang mga babayi nga iya mga kasilingan naghingalan sa iya, nga nagasiling, \u201cMay isa ka anak nga lalaki nga natawo kay Noemi.\u201d Ginhingalanan nila sia Obed; sia amay ni Jesse, ang amay ni David."
                },
                "18": {
                    "verse_nr": "18",
                    "verse": "Karon amo ini ang mga kaliwatan ni Perez: si Perez amay ni Hesron"
                },
                "19": {
                    "verse_nr": "19",
                    "verse": "si Hesron amay ni Ram, si Ram amay ni Aminadab"
                },
                "20": {
                    "verse_nr": "20",
                    "verse": "si Aminadab amay ni Naason, si Naason amay ni Salmon"
                },
                "21": {
                    "verse_nr": "21",
                    "verse": "si Salmon amay ni Boaz, si Boaz amay ni Obed"
                },
                "22": {
                    "verse_nr": "22",
                    "verse": "si Obed amay ni Jesse, kag si Jesse amay ni David."
                }
            }
        }
    }
}