{
    "version": "ASND",
    "book_name": "1 Thessalonians",
    "book_nr": "52",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Mula kay Pablo, kasama sina Silas at Timoteo. Mahal kong mga kapatid sa iglesya diyan sa Tesalonica na nasa Dios Ama at sa Panginoong Jesu-Cristo: Sumainyo nawa ang biyaya at kapayapaan."
                },
                "2": {
                    "verse_nr": "2",
                    "verse": "Mga kapatid, lagi kaming nagpapasalamat sa Dios dahil sa inyong lahat, at lagi namin kayong binabanggit sa mga panalangin namin."
                },
                "3": {
                    "verse_nr": "3",
                    "verse": "Nagpapasalamat kami kapag inaalaala namin ang mabubuti ninyong gawa na bunga ng inyong pananampalataya. Inaalaala rin namin ang pagsisikap na bunga ng pag-ibig ninyo, at ang katatagan na bunga ng matibay ninyong pag-asa sa pagbabalik ng ating Panginoong Jesu-Cristo. Ginagawa n\u02bcyo ang lahat ng ito sa paningin ng Dios na ating Ama."
                },
                "4": {
                    "verse_nr": "4",
                    "verse": "Mga kapatid na minamahal ng Dios, nagpapasalamat din kami dahil alam naming pinili niya kayo para sa kanya,"
                },
                "5": {
                    "verse_nr": "5",
                    "verse": "dahil tinanggap n\u02bcyo ang Magandang Balita na ipinahayag namin sa inyo. Dumating ito sa inyo hindi lang sa salita kundi sa pamamagitan din ng kapangyarihan ng Banal na Espiritu, at may katiyakan na totoo ang ipinangaral namin sa inyo. Alam ninyo kung paano kami namuhay noong nasa inyo kami \u2013 ginawa namin ito para sa kabutihan ninyo."
                },
                "6": {
                    "verse_nr": "6",
                    "verse": "Tinularan n\u02bcyo ang pamumuhay namin at ng Panginoon, dahil tinanggap n\u02bcyo ang salita ng Dios kahit dumanas kayo ng hirap. Ganoon pa man, tinanggap n\u02bcyo ito nang may kagalakan na galing sa Banal na Espiritu."
                },
                "7": {
                    "verse_nr": "7",
                    "verse": "Dahil dito, naging halimbawa kayo sa lahat ng mga mananampalatayang nasa Macedonia at Acaya."
                },
                "8": {
                    "verse_nr": "8",
                    "verse": "Sapagkat mula sa inyo, lumaganap ang mensahe ng Panginoon. Hindi lang sa Macedonia at Acaya nabalitaan ang pananampalataya n\u02bcyo sa Dios, kundi sa lahat ng lugar. Kaya hindi na namin kailangang banggitin pa sa mga tao ang tungkol sa pananampalataya ninyo."
                },
                "9": {
                    "verse_nr": "9",
                    "verse": "Sapagkat sila mismo ang nagbabalita kung paano n\u02bcyo kami tinanggap, at kung paano n\u02bcyo tinalikuran ang pagsamba sa mga dios-diosan para maglingkod sa tunay at buhay na Dios."
                },
                "10": {
                    "verse_nr": "10",
                    "verse": "At sila na rin ang nagsasabi tungkol sa paghihintay n\u02bcyo sa pagbabalik ng Anak ng Dios mula sa langit, na walang iba kundi si Jesus na muli niyang binuhay. Siya ang magliligtas sa atin sa darating na kaparusahan."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Mga kapatid, kayo na rin ang nakakaalam na hindi nasayang ang pagpunta namin diyan sa inyo."
                },
                "2": {
                    "verse_nr": "2",
                    "verse": "Alam n\u02bcyo ang mga paghihirap at pag-aalipusta na dinanas namin sa Filipos bago pa man kami dumating diyan sa inyo. Pero sa kabila nito, binigyan kami ng Dios ng lakas ng loob na ipangaral ang Magandang Balita sa inyo, kahit na maraming hadlang."
                },
                "3": {
                    "verse_nr": "3",
                    "verse": "Ang pangangaral namin ay hindi batay sa kamalian, masamang hangarin o sa balak na manlinlang."
                },
                "4": {
                    "verse_nr": "4",
                    "verse": "Sa halip, nangangaral kami bilang mga karapat-dapat na katiwala ng Dios ng kanyang Magandang Balita. Ginagawa namin ito hindi para kalugdan kami ng mga tao kundi ng Dios na siyang sumisiyasat sa mga puso namin."
                },
                "5": {
                    "verse_nr": "5",
                    "verse": "Alam n\u02bcyo rin na hindi namin kayo dinaan sa matatamis na pananalita sa pangangaral namin at hindi rin kami nangaral para samantalahin kayo. Ang Dios mismo ang saksi namin."
                },
                "6": {
                    "verse_nr": "6",
                    "verse": "Hindi namin hinangad ang papuri ninyo o ng sinuman,"
                },
                "7": {
                    "verse_nr": "7",
                    "verse": "kahit may karapatan kaming tumanggap nito bilang mga apostol ni Cristo. Sa halip, naging maaruga kami sa inyo tulad ng isang mapagkalingang ina sa mga anak niya."
                },
                "8": {
                    "verse_nr": "8",
                    "verse": "At dahil mahal namin kayo, hindi lang ang Magandang Balita ang malugod naming ibinigay sa inyo kundi pati na rin ang buhay namin, dahil napamahal na kayo sa amin."
                },
                "9": {
                    "verse_nr": "9",
                    "verse": "Tiyak na natatandaan n\u02bcyo pa, mga kapatid, ang pagsisikap namin noong nasa inyo pa kami. Habang ipinangangaral namin ang Magandang Balita ng Dios, araw-gabi kaming nagtatrabaho para hindi kami maging pabigat sa inyo."
                },
                "10": {
                    "verse_nr": "10",
                    "verse": "Saksi namin kayo at ang Dios na ang pakikitungo namin sa inyong mga mananampalataya ay tapat, matuwid at walang kapintasan."
                },
                "11": {
                    "verse_nr": "11",
                    "verse": "Alam ninyong katulad ng isang ama sa kanyang mga anak ang turing namin sa bawat isa sa inyo."
                },
                "12": {
                    "verse_nr": "12",
                    "verse": "Pinalakas namin ang loob n\u02bcyo, pinayuhan at hinikayat na mamuhay nang karapat-dapat sa Dios na humirang sa inyo para sa kanyang kaharian at kadakilaan."
                },
                "13": {
                    "verse_nr": "13",
                    "verse": "Lagi rin kaming nagpapasalamat sa Dios dahil nang tanggapin n\u02bcyo ang pangangaral namin, tinanggap n\u02bcyo ito hindi bilang salita ng tao, kundi bilang salita ng Dios na kumikilos sa buhay ninyong mga sumasampalataya."
                },
                "14": {
                    "verse_nr": "14",
                    "verse": "Mga kapatid, ang mga nangyayari sa inyo ay tulad din ng nangyayari sa mga iglesya ng Dios sa Judea na nakay Cristo Jesus. Kung anong paghihirap ang dinaranas n\u02bcyo sa kamay ng mga kababayan n\u02bcyo, ito rin ang paghihirap na dinaranas nila sa kamay ng kapwa nila Judio."
                },
                "15": {
                    "verse_nr": "15",
                    "verse": "Silang mga Judio ang pumatay sa Panginoong Jesus at sa mga propeta noon. Sila rin ang mga taong umuusig sa amin. Hindi nalulugod ang Dios sa ginagawa nila, at maging ang lahat ng tao\u02bcy kinakalaban nila."
                },
                "16": {
                    "verse_nr": "16",
                    "verse": "Hinahadlangan nila ang pangangaral namin ng salita ng Dios sa mga hindi Judio na siyang ikaliligtas ng mga ito. Dahil dito, umabot na sa sukdulan ang mga kasalanan nila at hahatulan na sila ng Dios."
                },
                "17": {
                    "verse_nr": "17",
                    "verse": "Ang Hangarin ni Pablo na Makadalaw Muli sa Tesalonica - Mga kapatid, nananabik na kaming makita kayong muli, kahit sandali pa lang kaming nawalay sa inyo. Nawalay nga kami sa katawan, pero hindi sa isipan."
                },
                "18": {
                    "verse_nr": "18",
                    "verse": "Gusto naming bumalik diyan sa inyo, lalung-lalo na ako, si Pablo. Maraming beses naming binalak na dalawin kayo pero hinadlangan kami ni Satanas."
                },
                "19": {
                    "verse_nr": "19",
                    "verse": "Gusto naming bumalik, dahil walang ibang nagbibigay sa amin ng pag-asa at kagalakan kundi kayo. Hindi ba\u02bct kayo rin ang maipagmamalaki namin sa harap ng Panginoong Jesu-Cristo sa pagbabalik niya?"
                },
                "20": {
                    "verse_nr": "20",
                    "verse": "Tunay nga na kayo ang karangalan at kagalakan namin."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Nang hindi na kami makatiis dahil sa pananabik namin sa inyo, nagpasya kaming magpaiwan na lang sa Athens"
                },
                "2": {
                    "verse_nr": "2",
                    "verse": "at isugo sa inyo si Timoteo. Kapatid natin siya at kasama naming naglilingkod sa Dios sa pangangaral ng Magandang Balita tungkol kay Cristo. Pinapunta namin siya para patibayin at palakasin ang pananampalataya ninyo,"
                },
                "3": {
                    "verse_nr": "3",
                    "verse": "para walang panghinaan ng loob sa inyo dahil sa mga nararanasan ninyong pag-uusig Alam naman ninyong kailangan nating pagdaanan ang mga pag-uusig."
                },
                "4": {
                    "verse_nr": "4",
                    "verse": "Noong nariyan pa kami sa inyo, lagi namin kayong pinapaalalahanan na makakaranas tayo ng mga pag-uusig. At gaya ng alam n\u02bcyo, ito na nga ang nangyari."
                },
                "5": {
                    "verse_nr": "5",
                    "verse": "Kaya nang hindi na ako makatiis, pinapunta ko riyan si Timoteo para makabalita tungkol sa kalagayan ng pananampalataya n\u02bcyo sa Panginoon; dahil nag-aalala ako na baka nanaig na sa inyo si Satanas at nasayang lang ang pagod namin sa pangangaral sa inyo."
                },
                "6": {
                    "verse_nr": "6",
                    "verse": "Ngayon, nakabalik na sa amin si Timoteo galing sa inyo. Dala niya ang magandang balita tungkol sa pananampalataya at pag-ibig n\u02bcyo, ang magagandang alaala ninyo tungkol sa amin, at ang pananabik ninyong makita kami gaya ng pananabik namin sa inyo."
                },
                "7": {
                    "verse_nr": "7",
                    "verse": "Dahil dito, mga kapatid, sumigla kami sa kabila ng mga paghihirap at problema namin."
                },
                "8": {
                    "verse_nr": "8",
                    "verse": "Nabuhayan kami ng loob dahil nananatili kayong matatag sa Panginoon."
                },
                "9": {
                    "verse_nr": "9",
                    "verse": "Paano namin mapapasalamatan ang Dios sa lahat ng kagalakang dulot ninyo sa amin dahil sa inyong pananampalataya?"
                },
                "10": {
                    "verse_nr": "10",
                    "verse": "Araw-gabi, taimtim naming ipinapanalangin na makasama ulit kayo para maturuan kayo at mapunan namin ang anumang kakulangan sa inyong pananampalataya."
                },
                "11": {
                    "verse_nr": "11",
                    "verse": "Bigyan nawa kami ng Dios na ating Ama at ng Panginoong Jesus ng paraan para makapunta riyan sa inyo."
                },
                "12": {
                    "verse_nr": "12",
                    "verse": "Palaguin nawa at pag-alabin din ng Panginoon ang pag-ibig n\u02bcyo sa bawat isa at sa lahat ng tao, gaya ng pag-ibig namin sa inyo."
                },
                "13": {
                    "verse_nr": "13",
                    "verse": "At dahil dito, magiging malakas ang loob n\u02bcyo, at magiging banal at walang kapintasan ang inyong buhay sa harapan ng ating Dios Ama sa araw ng pagbabalik ng ating Panginoong Jesus, kasama ang mga pinili niya."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ang Buhay na Kaaya-aya sa Dios - Mga kapatid, natutunan n\u02bcyo sa amin kung paano mamuhay nang kalugod-lugod sa Dios, at ito nga ang ginagawa ninyo. Hinihiling namin ngayon sa pangalan ng Panginoong Jesus na lalo n\u02bcyo pa sana itong pag-ibayuhin."
                },
                "2": {
                    "verse_nr": "2",
                    "verse": "Sapagkat alam naman ninyo ang mga utos ng Panginoong Jesus na ibinigay namin sa inyo:"
                },
                "3": {
                    "verse_nr": "3",
                    "verse": "Nais ng Dios na maging banal kayo, kaya lumayo kayo sa sekswal na imoralidad."
                },
                "4": {
                    "verse_nr": "4",
                    "verse": "Dapat ay matutong makitungo ang bawat isa sa asawa niya sa banal at marangal na pamamaraan,"
                },
                "5": {
                    "verse_nr": "5",
                    "verse": "at hindi sa makamundong pagnanasa katulad ng ginagawa ng mga hindi kumikilala sa Dios,"
                },
                "6": {
                    "verse_nr": "6",
                    "verse": "upang sa ganoon, hindi kayo makagagawa ng masama o mananamantala ng kapwa, dahil parurusahan ng Dios ang sinumang gumagawa ng mga ito, tulad ng sinabi at pinaalala namin sa inyo noon pa."
                },
                "7": {
                    "verse_nr": "7",
                    "verse": "Tinawag tayo ng Dios para mamuhay sa kabanalan, hindi sa kahalayan."
                },
                "8": {
                    "verse_nr": "8",
                    "verse": "Ang sinumang hindi sumusunod sa mga utos na ito ay hindi sa tao sumusuway kundi sa Dios na nagbibigay sa inyo ng kanyang Banal na Espiritu."
                },
                "9": {
                    "verse_nr": "9",
                    "verse": "Ngayon, tungkol sa pagmamahalan bilang magkakapatid sa Panginoon, hindi na kayo kailangang paalalahanan pa tungkol dito, dahil ang Dios na mismo ang nagturo sa inyo na magmahalan."
                },
                "10": {
                    "verse_nr": "10",
                    "verse": "At ito nga ang ginagawa n\u02bcyo sa lahat ng kapatid sa Macedonia. Ganoon pa man, hinihiling namin na lalo pa ninyong pag-ibayuhin ang pag-ibig ninyo."
                },
                "11": {
                    "verse_nr": "11",
                    "verse": "Sikapin ninyong mamuhay nang mapayapa, at huwag kayong makikialam sa buhay ng iba. Magtrabaho ang bawat isa para sa ikabubuhay niya, tulad ng ibinilin namin sa inyo."
                },
                "12": {
                    "verse_nr": "12",
                    "verse": "Nang sa ganoon, hindi n\u02bcyo na kailangang umasa sa iba, at igagalang kayo ng mga hindi mananampalataya."
                },
                "13": {
                    "verse_nr": "13",
                    "verse": "Ang Pagbabalik ng Panginoon - Mga kapatid, gusto naming malaman n\u02bcyo ang katotohanan tungkol sa mga namatay na, para hindi kayo magdalamhati gaya ng iba na walang pag-asa."
                },
                "14": {
                    "verse_nr": "14",
                    "verse": "Naniniwala tayong si Jesus ay namatay at muling nabuhay. Kaya naman, naniniwala tayong bubuhayin din ng Dios ang mga sumasampalataya kay Jesus, at isasama niya kay Jesus."
                },
                "15": {
                    "verse_nr": "15",
                    "verse": "Sinasabi namin sa inyo ang mismong turo ng Panginoon: Tayong mga buhay pa pagbalik ng Panginoon ay hindi mauuna sa mga namatay na."
                },
                "16": {
                    "verse_nr": "16",
                    "verse": "Sa araw na iyon, ang Panginoon mismo ang bababa mula sa langit kasabay ng malakas na utos. Maririnig ang pagtawag ng punong anghel at ang pagtunog ng trumpeta ng Dios. Ang mga namatay na sumasampalataya kay Cristo ang unang bubuhayin;"
                },
                "17": {
                    "verse_nr": "17",
                    "verse": "pagkatapos, ang mga buhay pa sa atin sa araw na iyon ay kasama nilang dadalhin sa mga ulap para salubungin ang Panginoon sa himpapawid. At makakasama na natin ang Panginoon magpakailanman."
                },
                "18": {
                    "verse_nr": "18",
                    "verse": "Kaya nga, mga kapatid, pasiglahin ninyo ang isa\u02bct isa sa pamamagitan ng mga aral na ito."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Maging Handa sa Pagbalik ng Panginoon - Mga kapatid, hindi ko na kailangang isulat pa sa inyo kung kailan mangyayari ang mga bagay na ito,"
                },
                "2": {
                    "verse_nr": "2",
                    "verse": "dahil alam na ninyo na ang pagbabalik ng Panginoon ay katulad ng pagdating ng isang magnanakaw sa gabi."
                },
                "3": {
                    "verse_nr": "3",
                    "verse": "Mangyayari ito habang inaakala ng mga tao na mapayapa at ligtas ang kalagayan nila. Biglang darating ang kapahamakan nila katulad ng pagsumpong ng sakit na nararamdaman ng babaeng manganganak na. At hindi sila makakaligtas."
                },
                "4": {
                    "verse_nr": "4",
                    "verse": "Ngunit kayo, mga kapatid ay hindi namumuhay sa kadiliman. Kaya hindi kayo mabibigla sa araw ng pagbabalik ng Panginoon katulad ng pagkabigla ng isang tao sa pagdating ng magnanakaw."
                },
                "5": {
                    "verse_nr": "5",
                    "verse": "Dahil namumuhay na kayong lahat sa liwanag at hindi sa kadiliman."
                },
                "6": {
                    "verse_nr": "6",
                    "verse": "Kaya nga, huwag tayong maging pabaya katulad ng iba na natutulog, kundi maging handa at mapagpigil sa sarili."
                },
                "7": {
                    "verse_nr": "7",
                    "verse": "Sapagkat ang taong namumuhay sa kadiliman ay katulad ng taong pabaya na natutulog o katulad ng lasing na walang pagpipigil sa sarili."
                },
                "8": {
                    "verse_nr": "8",
                    "verse": "Pero dahil namumuhay na tayo sa liwanag, dapat ay may pagpipigil tayo sa sarili. Gawin natin bilang panangga sa dibdib ang pananampalataya at pag-ibig, at bilang helmet naman ang pag-asa natin sa pagliligtas sa atin ng Dios."
                },
                "9": {
                    "verse_nr": "9",
                    "verse": "Sapagkat hindi tayo itinalaga ng Dios para sa kaparusahan, kundi para sa pagtatamo ng kaligtasan sa pamamagitan ng ating Panginoong Jesu-Cristo."
                },
                "10": {
                    "verse_nr": "10",
                    "verse": "Namatay siya para sa atin, para kahit buhay pa tayo o patay na sa pagbalik niya ay mabuhay tayo sa piling niya."
                },
                "11": {
                    "verse_nr": "11",
                    "verse": "Dahil dito, patuloy ninyong pasiglahin at patatagin ang isa\u02bct isa, katulad nga ng ginagawa ninyo."
                },
                "12": {
                    "verse_nr": "12",
                    "verse": "Mga Pangwakas na Bilin at Pagbati - Hinihiling namin sa inyo, mga kapatid, na pahalagahan ninyo ang mga naglilingkod sa inyo na pinili ng Panginoon para mamuno at mangaral sa inyo."
                },
                "13": {
                    "verse_nr": "13",
                    "verse": "Ibigay n\u02bcyo sa kanila ang lubos na paggalang at pag-ibig dahil sa gawain nila. Mamuhay kayo nang may mabuting pakikitungo sa isa\u02bct isa."
                },
                "14": {
                    "verse_nr": "14",
                    "verse": "Nakikiusap kami sa inyo, mga kapatid, na pagsabihan n\u02bcyo ang mga tamad. Palakasin ang mga mahihina sa pananampalataya nila. Maging mapagpasensya kayo sa lahat."
                },
                "15": {
                    "verse_nr": "15",
                    "verse": "Huwag na huwag ninyong gagantihan ng masama ang gumagawa sa inyo ng masama, sa halip, sikapin ninyong makagawa ng mabuti sa isa\u02bct isa at sa lahat."
                },
                "16": {
                    "verse_nr": "16",
                    "verse": "Lagi kayong magalak,"
                },
                "17": {
                    "verse_nr": "17",
                    "verse": "laging manalangin,"
                },
                "18": {
                    "verse_nr": "18",
                    "verse": "at magpasalamat kayo kahit ano ang mangyari, dahil ito ang kalooban ng Dios para sa inyo na mga nakay Cristo Jesus."
                },
                "19": {
                    "verse_nr": "19",
                    "verse": "Huwag ninyong hadlangan ang ginagawa ng Banal na Espiritu,"
                },
                "20": {
                    "verse_nr": "20",
                    "verse": "at huwag ninyong hamakin ang mga pahayag ng Dios."
                },
                "21": {
                    "verse_nr": "21",
                    "verse": "Sa halip, suriin ninyong mabuti ang lahat para malaman kung galing ito sa Dios o hindi. Panghawakan n\u02bcyo ang mabuti,"
                },
                "22": {
                    "verse_nr": "22",
                    "verse": "at iwasan ang lahat ng uri ng kasamaan."
                },
                "23": {
                    "verse_nr": "23",
                    "verse": "Pakabanalin nawa kayong lubos ng Dios na siyang nagbibigay ng kapayapaan. At nawa\u02bcy panatilihin niyang walang kapintasan ang buo ninyong pagkatao \u2013 ang espiritu, kaluluwa at katawan \u2013 hanggang sa pagbabalik ng ating Panginoong Jesu-Cristo."
                },
                "24": {
                    "verse_nr": "24",
                    "verse": "Tapat ang Dios na tumawag sa inyo, at gagawin niya itong mga sinasabi namin."
                },
                "25": {
                    "verse_nr": "25",
                    "verse": "Ipanalangin n\u02bcyo rin kami, mga kapatid."
                },
                "26": {
                    "verse_nr": "26",
                    "verse": "Magiliw ninyong batiin ang lahat ng mga kapatid diyan."
                },
                "27": {
                    "verse_nr": "27",
                    "verse": "Iniuutos ko sa inyo, sa pangalan ng Panginoon, na basahin ninyo ang liham na ito sa lahat ng mga kapatid."
                },
                "28": {
                    "verse_nr": "28",
                    "verse": "Pagpalain nawa kayo ng Panginoong Jesu-Cristo."
                }
            }
        }
    }
}