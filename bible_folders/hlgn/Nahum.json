{
    "version": "hlgn",
    "book_name": "Nahum",
    "book_nr": "34",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ang mensahi sang sini nga libro parte sa Nineve. Ginpahayag ini sang GINOO kay Nahum nga taga-Elkosh."
                },
                "2": {
                    "verse_nr": "2",
                    "verse": "Ang Kaakig sang Dios sa Nineve - Indi gusto sang GINOONG Dios nga magsimba ang mga tawo sa iban nga mga dios. Akig siya sa iya mga kaaway kag ginabalusan niya sila."
                },
                "3": {
                    "verse_nr": "3",
                    "verse": "Indi siya tuod dali maakig, pero puwerte siya kagamhanan kag silutan gid niya ang nakasala. Kon mag-agi siya nagahagunos ang hangin kag nagabagyo. Ang mga panganod daw sa yab-ok nga nagatap-ok sa iya mga tiil."
                },
                "4": {
                    "verse_nr": "4",
                    "verse": "Sa iya nga pagmando nagamala ang mga dagat kag ang mga suba, nagakalaya ang mga tanom sa Bashan, sa Bukid sang Carmel, kag sa Lebanon."
                },
                "5": {
                    "verse_nr": "5",
                    "verse": "Tungod sang iya presensya nagauyog ang kalibutan, pati na ang mga bukid, kag pati ang mga tawo sa kalibutan nagakurog."
                },
                "6": {
                    "verse_nr": "6",
                    "verse": "Sin-o bala ang makaagwanta sang iya puwerte nga kaakig? Kon mangakig siya daw nagabuga siya sang kalayo, kag ang mga bato nagakalabuka sa iya atubangan."
                },
                "7": {
                    "verse_nr": "7",
                    "verse": "Maayo ang GINOO; mabakod siya nga dalangpan sa tion sang kalisod, kag ginatatap niya ang nagadangop sa iya."
                },
                "8": {
                    "verse_nr": "8",
                    "verse": "Pareho siya sa mabaskog nga baha nga magaubos laglag sang iya mga kaaway. Lagson niya ang iya mga kaaway hasta nga mapatay niya sila."
                },
                "9": {
                    "verse_nr": "9",
                    "verse": "Mga taga-Asiria, kon ano man ang inyo malain nga ginaplano kontra sa katawhan sang GINOO, dulaon ina sang GINOO, kag indi na ina maliwat pa."
                },
                "10": {
                    "verse_nr": "10",
                    "verse": "Daw pareho kamo sa tawo nga hubog nga nasalawid sa tunukon nga mga kahoy-kahoy. Laglagon gid kamo pareho sang pagsunog sang dagami."
                },
                "11": {
                    "verse_nr": "11",
                    "verse": "Ang isa sang inyo mga pangulo nagplano sing malain kontra sa katawhan sang GINOO. Ang iya ginalaygay malaot."
                },
                "12": {
                    "verse_nr": "12",
                    "verse": "Amo ini ang ginasiling sang GINOO sa mga taga-Juda: \u201cBisan madamo kag makusog ang inyo kaaway nga mga taga-Asiria, pagalaglagon ko sila hasta nga mawala sila. Bisan tuod nga ginpaantos ko kamo indi ko na ina paghimuon pa liwat."
                },
                "13": {
                    "verse_nr": "13",
                    "verse": "Kay karon hilwayon ko na kamo sa gahom sang mga taga-Asiria.\u201d"
                },
                "14": {
                    "verse_nr": "14",
                    "verse": "Amo ini ang ginasiling sang GINOO sa mga taga-Asiria: \u201cDulaon ko ang inyo mga kaliwat kag gub-on ko ang mga imahen nga kahoy ukon metal sa templo sang inyo mga dios-dios. Ipreparar ko na ang inyo mga lulubngan kay indi kamo dapat mabuhi.\u201d"
                },
                "15": {
                    "verse_nr": "15",
                    "verse": "Tan-awa bala ninyo nga mga taga-Juda! May mensahero nga nagalatas sa mga kabukiran sa pagdala sa inyo sang maayong balita nga may kalinong na sa inyo nga lugar. Gani sauluga ninyo ang inyo mga piesta kag tumana ninyo ang inyo mga panaad sa GINOO. Kay ang malaot nga nasyon sang Asiria indi na gid magsalakay sa inyo, kay pagalaglagon sila sing bug-os."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ang Pagkalaglag sang Nineve - Mga taga-Nineve, ginasalakay na kamo sang inyo kaaway nga magapalapta sa inyo. Gani guwardyahi ninyo ang mga pader sang inyo siyudad kag bantayi ninyo ang mga dalan. Tipuna ninyo ang inyo mga soldado kag magpreparar kamo sa pagpakig-away."
                },
                "2": {
                    "verse_nr": "2",
                    "verse": "Kay bisan tuod nga ginlaglag ninyo ang Israel kag ang Juda nga daw sa mga tanom sang ubas nga ginpamatay, ibalik sang GINOO ang pagkagamhanan sang Israel."
                },
                "3": {
                    "verse_nr": "3",
                    "verse": "Pula ang taming kag ang bayo sang mga soldado nga kaaway ninyo. Kag sa tion nga magasalakay sila nagainggat ang metal sang ila mga karwahe kag nagasirbe ang ila mga kabayo."
                },
                "4": {
                    "verse_nr": "4",
                    "verse": "Nagahagunos ang ila mga karwahe sa mga karsada, nga nagapakadto-pakari sa mga plasa. Nagaidlab ini pareho sang sulo kag nagakirab pareho sang kilat."
                },
                "5": {
                    "verse_nr": "5",
                    "verse": "Ginasugo sang hari ang mga opisyal sang mga soldado. Nagakaladasma sila sa sobra nga dali-dali sa pagpalapit sa inyo mga pader agod ipatakod ang panagang nga para sa mga soldado nga nagawasak sang pader."
                },
                "6": {
                    "verse_nr": "6",
                    "verse": "Mabuksan ang mga puwertahan sang inyo siyudad sa may suba dampi kag marumpag ang inyo palasyo."
                },
                "7": {
                    "verse_nr": "7",
                    "verse": "Nadeklarar na nga pagabihagon kamo kag dal-on sa iban nga lugar. Magaugayong ang inyo mga suluguon nga babayi nga daw sa mga pating samtang ginapukpok nila ang ila dughan sa pagpangasubo."
                },
                "8": {
                    "verse_nr": "8",
                    "verse": "Ang mga tawo nga nagapalagyo halin sa Nineve daw sa tubig nga nagailig halin sa nawasak nga punong. Ang mga nagapalagyo ginapabalik sang ila mga upod pero wala gid sing may nagbalik."
                },
                "9": {
                    "verse_nr": "9",
                    "verse": "Kamo nga nagasalakay sa Nineve, panguhaa ninyo ang mga pilak kag bulawan sa sini nga siyudad kay puno ini sang manggad."
                },
                "10": {
                    "verse_nr": "10",
                    "verse": "Malaglag, maguba, mawasak na ang Nineve! Gani ginakulbaan ang iya mga pumuluyo; nagapalangurog ang ila bug-os nga lawas pati ang ila mga tuhod, kag nagapalanglapsi sila."
                },
                "11": {
                    "verse_nr": "11",
                    "verse": "Ang Nineve daw pareho sa kuweba nga ginaestaran sang isa ka leon kag sang iya paris nga leon, kag sang ila mga bata. Wala sing may makaano sa ila dira sa kuweba. Ginapatay kag ginagus-ab sang leon ang iya biktima kag ginapanagtag ini sa iya paris kag sa ila mga bata. Ginapuno niya ang iya kuweba sang unod sang iya biktima. Pero karon, ang Nineve laglagon na."
                },
                "12": {
                    "verse_nr": "12",
                    "verse": "Ang Nineve daw pareho sa kuweba nga ginaestaran sang isa ka leon kag sang iya paris nga leon, kag sang ila mga bata. Wala sing may makaano sa ila dira sa kuweba. Ginapatay kag ginagus-ab sang leon ang iya biktima kag ginapanagtag ini sa iya paris kag sa ila mga bata. Ginapuno niya ang iya kuweba sang unod sang iya biktima. Pero karon, ang Nineve laglagon na."
                },
                "13": {
                    "verse_nr": "13",
                    "verse": "Kay nagasiling ang GINOO nga Makagagahom, \u201cPamati kamo mga taga-Nineve! Kontra ko kamo! Gani sunugon ko ang inyo mga karwahe kag mapatay ang inyo mga soldado sa inaway. Untaton ko na ang inyo pagpangbiktima sa kalibutan. Indi na kamo makapadala sang mga mensahero sa iban nga mga nasyon sa paghambal sa ila kon ano ang inyo gusto nga ipatuman sa ila.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Kaluluoy ang Nineve - Kaluluoy ang siyudad sang Nineve. Ang iya pumuluyo madamo sang ginpamatay nga mga tawo, kag mga butigon sila. Madamo sila sang mga pagkabutang nga gin-agaw sa iban, kag wala sila nagakawad-an sang mabiktima."
                },
                "2": {
                    "verse_nr": "2",
                    "verse": "Salakayon gid sila sang ila kaaway. Mabatian nila ang paglagapak sang latigo sa mga kabayo, ang pagrinungkadol sang mga rueda sang mga karwahe, ang paglinagapak sang mga tiil sang mga kabayo, kag ang pagdinaguldol sang mga karwahe."
                },
                "3": {
                    "verse_nr": "3",
                    "verse": "Makita nila ang mga nagasaruso nga mga manugkabayo, ang nagainggat nga mga espada kag mga bangkaw, kag ang puwerte kadamo nga mga patay nga ginpangtumpok. Nagakasandad gani ang mga soldado sa mga patay."
                },
                "4": {
                    "verse_nr": "4",
                    "verse": "Matabo ini sa Nineve tungod nga pareho siya sa babayi nga makapila na nga nagbaligya sang iya lawas, nga makatilintar kag nagapanglumay. Gani naganyat niya ang mga nasyon nga magpasakop sa iya."
                },
                "5": {
                    "verse_nr": "5",
                    "verse": "Karon, nagasiling ang GINOO nga Makagagahom, \u201cPamati kamo nga mga taga-Nineve! Kontra ko kamo! Gani pakahuy-an ko kamo sa iban nga mga nasyon kag mga ginharian pareho sang babayi nga gin-alsa ang iya bayo hasta sa ulo kag nakita ang iya pagkahublas."
                },
                "6": {
                    "verse_nr": "6",
                    "verse": "Pakamalauton ko kamo pareho sang isa ka tawo nga ginahabuyan sang basura. Gani magatulok sa inyo ang mga tawo nga naham-ot."
                },
                "7": {
                    "verse_nr": "7",
                    "verse": "Kag ang tanan nga makakita sa inyo magalikaw kag magasiling, \u2018Guba na ang Nineve. Wala sing may magahibi para sa iya. Wala gid sing may magalipay sa iya.\u2019 \u201d"
                },
                "8": {
                    "verse_nr": "8",
                    "verse": "Mas labaw pa bala ang Nineve sang sa siyudad sang Tebes nga malapit sa Suba sang Nilo? Ini nga suba nagaprotektar sa Tebes pareho sang mga pader sa palibot sini."
                },
                "9": {
                    "verse_nr": "9",
                    "verse": "Ang Etiopia kag ang bug-os nga Egipto amo ang puwersa sang Tebes, kag abi niya magapabilin ini hasta san-o. Ang Put kag ang Libya kadampig niya nga mga nasyon."
                },
                "10": {
                    "verse_nr": "10",
                    "verse": "Pero sa pihak sina ginbihag ang iya mga katawhan kag gindala sa iban nga lugar. Ginpangdugmok ang ila magagmay nga mga bata sa mga karsada. Ginpangkadenahan ang ila dungganon nga mga tawo kag ginpartida nga mangin mga ulipon paagi sa paggabot-gabot."
                },
                "11": {
                    "verse_nr": "11",
                    "verse": "Amo man sa inyo nga mga taga-Nineve, mangin pareho kamo sa hubog nga wala sing kalibutan kon ano ang nagakatabo sa iya. Salakayon man kamo sang inyo kaaway kag magapangita kamo sang palanaguan nga indi kamo madakpan."
                },
                "12": {
                    "verse_nr": "12",
                    "verse": "Ang tanan ninyo nga napaderan nga mga banwa mangin pareho sa kahoy nga higera nga ang iya premiro nga mga bunga luto na; kag kon uyugon gani nagakahulog lang ang mga bunga kag puwede na dayon kaunon."
                },
                "13": {
                    "verse_nr": "13",
                    "verse": "Tan-awa bala ninyo ang inyo mga soldado\u2014daw mga babayi sila! Ang mga trangka sang puwertahan sang inyo siyudad magakalasunog, gani mahapos na ini sudlon sang inyo mga kaaway."
                },
                "14": {
                    "verse_nr": "14",
                    "verse": "Sige, magpreparar kamo sa pag-abot sang inyo mga kaaway. Magtipon kamo sang tubig agod may imnon kamo. Pabakura pa gid ninyo ang mga pader sa palibot sang inyo siyudad; maghimo kamo sang mga tisa kag kay-uha ninyo ini nga mga pader."
                },
                "15": {
                    "verse_nr": "15",
                    "verse": "Pero dira mismo sa inyo lugar magakalamatay kamo sa kalayo kag sa espada, pareho sang mga talamnan nga ginsalakay sang mga apan. Nagdamo kamo pareho sang mga apan!"
                },
                "16": {
                    "verse_nr": "16",
                    "verse": "Ginpadamo ninyo ang inyo mga negosyante nga daw sobra pa sa kadamuon sang mga bituon sa langit. Pero mangin pareho sila sa mga apan nga sang pagkaubos nila sang mga tanom naglulupad sila palayo."
                },
                "17": {
                    "verse_nr": "17",
                    "verse": "Ang inyo mga guwardya kag mga opisyal daw pareho sang mga apan nga puwerte kadamo, nga nagatiner sa mga pader kon matugnaw ang panahon. Pero kon magbutlak na gani ang adlaw, nagalupad sila palayo kag wala sing may nakahibalo kon sa diin sila nagkadto."
                },
                "18": {
                    "verse_nr": "18",
                    "verse": "Hari sang Asiria, magakalamatay ang imo mga manugdumala. Magalinapta ang imo katawhan sa mga bukid, kag wala na sing may magtipon sa ila."
                },
                "19": {
                    "verse_nr": "19",
                    "verse": "Mangin pareho ka sa pilason nga tawo nga ang iya pilas indi na mag-ayo. Ang tanan nga makabati sang balita sang imo pagkalaglag magapalakpak sa kalipay, kay tanan sila permi mo nga ginapintasan."
                }
            }
        }
    }
}