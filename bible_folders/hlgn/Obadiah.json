{
    "version": "hlgn",
    "book_name": "Obadiah",
    "book_nr": "31",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang ginsiling sang Ginoong DIOS parte sa nasyon sang Edom, nga iya ginpahayag kay Obadias. Pagasilutan sang Dios ang Edom - Nabatian naton nga mga Israelinhon ang balita halin sa GINOO, nga nagpadala siya sang mensahero sa mga nasyon sa paghagad sa ila sa pagpakig-away kontra sa nasyon sang Edom."
                },
                "2": {
                    "verse_nr": "2",
                    "verse": "Kay siling sang GINOO sa mga taga-Edom, \u201cPamati! Himuon ko kamo nga mas kubos sang sa iban nga mga nasyon, kag pakalainon gid nila kamo."
                },
                "3": {
                    "verse_nr": "3",
                    "verse": "Nagasiling kamo nga wala sing may makasalakay sa inyo tungod kay nagaestar kamo sa batuhon kag mataas nga lugar. Pero sa pagpabugal ninyo nga ina ginadayaan lang ninyo ang inyo kaugalingon."
                },
                "4": {
                    "verse_nr": "4",
                    "verse": "Kay bisan pa nga parehuon ninyo kataas sa pugad sang agila ang inyo ginaestaran, ukon palab-uton pa ninyo ini sa mga bituon, laglagon ko gihapon kamo. Ako, ang GINOO, ang nagasiling sini."
                },
                "5": {
                    "verse_nr": "5",
                    "verse": "\u201cIndi bala nga ang mga kawatan wala nila ginaubos kuha ang sa sulod sang balay kundi ginakuha lang nila ang ila kinahanglan? Kag indi bala nga ang mga nagapamupo sang ubas wala nila ginaubos kuha ang mga bunga kundi ginabilinan nila ini? Pero kamo ubuson gid laglag sang inyo mga kaaway."
                },
                "6": {
                    "verse_nr": "6",
                    "verse": "Pangitaon nila kag kuhaon ang mga manggad ninyo nga mga kaliwat ni Esau."
                },
                "7": {
                    "verse_nr": "7",
                    "verse": "Dayaan kamo sang inyo kadampig nga mga nasyon. Ini sila nga nagpakig-abyan sa inyo amo man ang magasalakay sa inyo, kag palayason nila kamo sa inyo lugar. Ini sila nga nagkaon upod sa inyo amo man ang magabutang sang siod sa inyo nga indi ninyo matalupangdan."
                },
                "8": {
                    "verse_nr": "8",
                    "verse": "Ako, ang GINOO, nagasiling nga sa tion nga silutan ko na kamo, laglagon ko ang inyo maalam nga mga tawo. Madula ang kaalam sa Edom nga ginatawag Bukid ni Esau."
                },
                "9": {
                    "verse_nr": "9",
                    "verse": "Magakurog sa kahadlok ang inyo mga soldado nga ara sa siyudad sang Teman, gani mapatay kamo tanan nga nagaestar sa Bukid ni Esau.\u201d"
                },
                "10": {
                    "verse_nr": "10",
                    "verse": "Ang Sala sang mga Taga-Edom - \u201cTungod sa pagpamintas nga ginhimo ninyo sa mga kaliwat ni Jacob, nga inyo kadugo, mahuy-an kamo kag pagalaglagon hasta san-o."
                },
                "11": {
                    "verse_nr": "11",
                    "verse": "Nagpabaya lang kamo sadtong tion nga ginsalakay ang Jerusalem sang taga-iban nga mga nasyon. Ginpabay-an lang ninyo nga kuhaon nila ang mga pagkabutang sang Jerusalem kag partidahon paagi sa paggabot-gabot. Pareho lang kamo sa ila nga mga kaaway sang Israel."
                },
                "12": {
                    "verse_nr": "12",
                    "verse": "Wala kuntani kamo nagkalipay sang tion sang kalamidad sang katawhan sang Juda, nga inyo kadugo. Wala kuntani kamo nagkasadya sang tion sang pagkalaglag nila. Kag wala kuntani kamo nagpabugal sang tion sang ila kalisod."
                },
                "13": {
                    "verse_nr": "13",
                    "verse": "Wala kuntani kamo nagsulod sa siyudad sang akon katawhan sang tion sang ila kalaglagan, kag nagpanguha sang ila pagkabutang. Kag wala kuntani kamo nagkalipay sang tion sang ila pag-antos."
                },
                "14": {
                    "verse_nr": "14",
                    "verse": "Wala kuntani kamo nagtindog sa ginsang-an sang mga dalan sa pagpamatay sang mga nagpalagyo halin sa Jerusalem. Kag wala kuntani ninyo sila gintugyan sa mga kaaway sang tion sang ila kalisod.\u201d"
                },
                "15": {
                    "verse_nr": "15",
                    "verse": "Pagasilutan sang Dios ang mga Nasyon - \u201cWala kuntani ninyo ginhimo ato sa Jerusalem tungod kay malapit na lang ang tion nga magahukom ako sa tanan nga nasyon. Kag kon ano ang ginhimo ninyo sa iban, amo man ina ang pagahimuon sa inyo. Kon ano ang pagtratar ninyo sa iban, amo man ina ang ibalos sa inyo."
                },
                "16": {
                    "verse_nr": "16",
                    "verse": "Subong nga ginsilutan ang akon katawhan sa akon balaan nga bukid, pagasilutan man sing padayon ang tanan nga nasyon. Silutan ko gid sila sing tama hasta nga magakalawala sila.\u201d"
                },
                "17": {
                    "verse_nr": "17",
                    "verse": "Mangin Madinalag-on ang Israel - \u201cPero may mabilin nga mga Israelinhon sa Bukid sang Zion, kag sa liwat mangin balaan ini nga lugar. Kag maangkon liwat sang mga kaliwat ni Jacob ang mga duta nga ila anay ginapanag-iyahan."
                },
                "18": {
                    "verse_nr": "18",
                    "verse": "Ang mga kaliwat ni Jacob kag ni Jose mangin pareho sang kalayo nga magalaglag sang mga kaliwat ni Esau, pareho sang pagsunog sang dagami. Kag wala sing may mabilin sa mga kaliwat ni Esau. Matabo gid ini, kay ako, ang GINOO, ang nagasiling sini."
                },
                "19": {
                    "verse_nr": "19",
                    "verse": "\u201cPagasakupon sang mga Israelinhon nga taga-Negev ang Bukid ni Esau. Kag pagasakupon sang mga Israelinhon nga nagaestar sa mga bulobukid sa nakatundan ang duta sang mga Filistinhon. Pagasakupon sang mga Israelinhon ang duta sang Efraim kag Samaria. Kag pagasakupon sang mga kaliwat ni Benjamin ang Gilead."
                },
                "20": {
                    "verse_nr": "20",
                    "verse": "Pagasakupon sang madamo nga mga Israelinhon nga halin sa pagkabihag ang duta sang mga Canaanhon hasta sa Zarefat. Kag pagasakupon sang mga taga-Jerusalem nga halin sa pagkabihag sa Sefarad ang mga banwa sang Negev."
                },
                "21": {
                    "verse_nr": "21",
                    "verse": "Magataklad ang mga manughilway sang Israel sa Bukid sang Zion, sa pagdumala sa katawhan nga nagaestar sa Bukid ni Esau. Kag ako, ang GINOO, amo ang magahari.\u201d"
                }
            }
        }
    }
}