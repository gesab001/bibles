{
    "version": "hlgn",
    "book_name": "Jonah",
    "book_nr": "32",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Wala Nagtuman si Jonas sa Dios - Karon, naghambal ang GINOO kay Jonas nga anak ni Amitai. Siling niya,"
                },
                "2": {
                    "verse_nr": "2",
                    "verse": "\u201cMagkadto ka gilayon sa Nineve, ang dako nga siyudad, kag paandami ang mga tawo didto, tungod nakaabot na sa akon ang ila kalautan.\u201d"
                },
                "3": {
                    "verse_nr": "3",
                    "verse": "Pero naglakat gilayon si Jonas agod magpalagyo sa GINOO sa Tarshish. Nagdulhog siya sa Jopa kag nakakita siya didto sang barko nga mabiyahe pa-Tarshish. Gani nagbayad siya sang pamasahe kag nagsakay sa barko upod sa mga tripulante agod magpalagyo sa GINOO."
                },
                "4": {
                    "verse_nr": "4",
                    "verse": "Sang nagapanakayon na sila, nagpadala ang GINOO sang mabaskog nga hangin sa dagat, kag nagbagyo sing mabaskog hasta nga daw maguba na ang barko."
                },
                "5": {
                    "verse_nr": "5",
                    "verse": "Gani hinadlukan ang mga tripulante, kag ang kada isa sa ila nagpangayo sang bulig sa ila mga dios. Ginhaboy nila ang ila mga kargaminto sa dagat agod magmag-an ang barko. Si Jonas iya nakapanaog na sadto sa idalom nga parte sang barko kag naghigda didto hasta nga natulugan siya sing mahamuok."
                },
                "6": {
                    "verse_nr": "6",
                    "verse": "Karon, nagkadto sa iya ang kapitan sang barko kag nagsiling, \u201cAno ka imo nga nagatulog ka pa! Bangon, kag magpangayo bulig sa imo dios! Basi pa lang maluoy siya sa aton, kag buligan niya kita agod indi kita mapatay.\u201d"
                },
                "7": {
                    "verse_nr": "7",
                    "verse": "Karon, naghambalanay ang mga tripulante, \u201cDali magabot-gabot kita agod mahibaluan ta kon sin-o ang kabangdanan sang sini nga kalamidad nga nag-abot sa aton.\u201d Gani naggabot-gabot sila, kag ang nagabutan amo ang ngalan ni Jonas."
                },
                "8": {
                    "verse_nr": "8",
                    "verse": "Dayon nagsiling sila sa iya, \u201cPalihog sugiri kami kon sin-o gid bala ang kabangdanan sang sini nga kalamidad nga nag-abot sa aton, kag kon ano ang imo trabaho kag kon sa diin ka naghalin. Sugiri man kami kon ano ang imo nasyon kag rasa.\u201d"
                },
                "9": {
                    "verse_nr": "9",
                    "verse": "Nagsabat si Jonas, \u201cHebreo ako kag nagasimba ako sa GINOO, ang Dios sang langit nga naghimo sang dagat kag sang duta.\u201d"
                },
                "10": {
                    "verse_nr": "10",
                    "verse": "Gani hinadlukan gid ang mga tripulante tungod kay ginsugid na sa ila nga daan ni Jonas nga nagpalagyo siya sa GINOO. Nagsiling sila sa iya, \u201cIndi maayo ang ginhimo mo.\u201d"
                },
                "11": {
                    "verse_nr": "11",
                    "verse": "Sang nagamadlos na gid, nagsiling ang mga tripulante kay Jonas, \u201cAno ang himuon namon sa imo agod magkalma ang dagat kag indi na makaperwisyo sa amon?\u201d"
                },
                "12": {
                    "verse_nr": "12",
                    "verse": "Nagsabat siya sa ila, \u201cHakwata ninyo ako kag ihulog sa dagat, kag dayon magakalma ang dagat kag indi na ini makaperwisyo sa inyo. Kay nahibaluan ko nga ako ang kabangdanan kon ngaa nag-abot ining mabaskog nga bagyo sa inyo.\u201d"
                },
                "13": {
                    "verse_nr": "13",
                    "verse": "Wala nila ginsunod si Jonas, sa baylo, nagpamugsay sila pabalik sa higad. Pero binudlayan sila kay nagamadlos na gid tapat."
                },
                "14": {
                    "verse_nr": "14",
                    "verse": "Gani nagpanawag sila sa GINOO. Siling nila, \u201cO GINOO, nagapakitluoy kami sa imo, indi kami pagpatya tungod sa amon pagahimuon kay Jonas. Indi kami pagsukta sa amon pagpatay sa iya nga wala pa man namon masiguro nga nakasala siya matuod. Pero nahibaluan namon nga ining nagakalatabo suno sa imo pagbuot.\u201d"
                },
                "15": {
                    "verse_nr": "15",
                    "verse": "Gani ginhakwat nila si Jonas kag ginhulog sa dagat, kag nagkalma ang mabaskog nga balod."
                },
                "16": {
                    "verse_nr": "16",
                    "verse": "Tungod sini nga hitabo, dako gid ang pagtahod sang mga tawo sa GINOO. Gani naghalad sila sa iya kag nagpromisa nga magapadayon sila sa pagsimba kag paghalad sa iya."
                },
                "17": {
                    "verse_nr": "17",
                    "verse": "Nagpadala ang GINOO sang dako nga isda sa pagtulon kay Jonas. Gani gintulon siya sang isda, kag didto siya sa tiyan sini sa sulod sang tatlo ka adlaw kag tatlo ka gab-i."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ang Pangamuyo ni Jonas - Nagpangamuyo si Jonas sa GINOO nga iya Dios sa sulod sang isda."
                },
                "2": {
                    "verse_nr": "2",
                    "verse": "Siling niya, \u201cNagpanawag ako sa imo, GINOO, sa akon kalisod kag ginsabat mo ako. Nagpangayo ako sang bulig sa imo sa bibi sang kamatayon, kag ginpamatian mo ako."
                },
                "3": {
                    "verse_nr": "3",
                    "verse": "Gintagbong mo ako sa kadadalman sang dagat. Ginlikupan ako sang tubig kag gintabunan sang mga balod nga ginpadala mo."
                },
                "4": {
                    "verse_nr": "4",
                    "verse": "Gintabog mo ako sa imo presensya, pero nagalaom ako nga makapalapit liwat sa imo, didto sa imo balaan nga templo."
                },
                "5": {
                    "verse_nr": "5",
                    "verse": "Ginlapawan ako sang tubig kag daw malumos na gid ako. Gintabunan ako sang tubig kag ginsamburan ang akon ulo sang tanom sa dagat."
                },
                "6": {
                    "verse_nr": "6",
                    "verse": "Naglugdang ako hasta sa duta sang idalom sang dagat, daw pareho lang nga ginpriso ako sa kadadalman sang duta sa wala sing katapusan. Pero ginkuha mo ako sa sina nga kadadalman, O GINOO nga akon Dios."
                },
                "7": {
                    "verse_nr": "7",
                    "verse": "Sang daw mapatay na gid ako, nagpanawag ako sa imo, GINOO. Kag ginpamatian mo ang akon pangamuyo didto sa imo balaan nga templo."
                },
                "8": {
                    "verse_nr": "8",
                    "verse": "Ang mga tawo nga nagasimba sa mga dios-dios nga wala sing pulos nagasikway sang ila paghigugma sa imo."
                },
                "9": {
                    "verse_nr": "9",
                    "verse": "Pero ako iya magahalad sa imo nga nagakanta sang pagpasalamat. Tumanon ko ang ginpromisa ko nga maghalad sa imo. Ikaw, GINOO, ang nagaluwas!\u201d"
                },
                "10": {
                    "verse_nr": "10",
                    "verse": "Karon, ginsugo sang GINOO ang isda nga iluad si Jonas. Gani ginluad niya si Jonas sa baybayon."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Nagkadto si Jonas sa Nineve - Naghambal liwat ang GINOO kay Jonas."
                },
                "2": {
                    "verse_nr": "2",
                    "verse": "Siling niya, \u201cMagkadto ka gilayon sa Nineve, ang dako nga siyudad, kag isugid sa mga tawo didto ang mensahi nga ginhatag ko sa imo.\u201d"
                },
                "3": {
                    "verse_nr": "3",
                    "verse": "Sa gilayon nagkadto si Jonas sa Nineve suno sa ginsiling sang GINOO. Dako gid nga siyudad ang Nineve; mga tatlo ini ka adlaw kon lakton."
                },
                "4": {
                    "verse_nr": "4",
                    "verse": "Nagsulod si Jonas sa Nineve. Kag pagkatapos sang isa ka adlaw nga pagpanglakaton, nagsiling siya sa mga tawo didto, \u201c40 ka adlaw na lang ang nabilin kag pagalaglagon ang Nineve!\u201d"
                },
                "5": {
                    "verse_nr": "5",
                    "verse": "Nagtuo ang mga taga-Nineve sa Dios. Tanan sila, halin sa pinakadungganon hasta sa pinakakubos, nagsul-ob sang sako kag nagpuasa sa pagpakita nga nagahinulsol sila."
                },
                "6": {
                    "verse_nr": "6",
                    "verse": "Kay sang pagkabati sang hari sa mensahi ni Jonas, nagtindog siya sa iya trono kag gin-uba niya ang iya kunop kag nagsul-ob sang sako, kag dayon nagpungko siya sa duta sa pagpakita nga nagahinulsol siya."
                },
                "7": {
                    "verse_nr": "7",
                    "verse": "Naghimo siya sang pahibalo sa mga taga-Nineve nga nagasiling, \u201cSuno sa mando sang hari kag sang iya mga opisyal, wala sing bisan isa sa inyo nga magkaon ukon mag-inom, bisan ang inyo mga baka, karnero, ukon kanding."
                },
                "8": {
                    "verse_nr": "8",
                    "verse": "Magsul-ob kamo tanan sang sako, pati ang mga sapat, kag magpangamuyo kamo sa Dios sing tinagipusuon. Magtalikod kamo sa inyo malaot nga pagkabuhi kag sa pagpamintas nga inyo ginahimo."
                },
                "9": {
                    "verse_nr": "9",
                    "verse": "Basi pa lang magbaylo ang hunahuna sang Dios kag kalimtan na niya ang iya puwerte nga kaakig sa aton agod indi kita mapatay.\u201d"
                },
                "10": {
                    "verse_nr": "10",
                    "verse": "Nakita sang Dios ang ila ginhimo, kon paano sila nagtalikod sa ila malaot nga pagkabuhi. Gani nagbaylo ang iya hunahuna kag wala na lang niya sila paglaglaga suno sa iya ginsiling nga iya himuon."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ang Kaakig ni Jonas sa Kaluoy sang Dios - Indi nagustuhan ni Jonas ang pagpatawad sang GINOO sa Nineve, kag naakig gid siya."
                },
                "2": {
                    "verse_nr": "2",
                    "verse": "Siling niya sa GINOO sang nagpangamuyo siya, \u201cO GINOO, wala gid ako magsala sa ginsiling ko sang didto pa ako sa amon lugar nga kaluoyan mo ang mga taga-Nineve kon maghinulsol sila, tungod nahibaluan ko nga maluluy-on ka kag mabinalak-on nga Dios. Mahigugmaon ka kag indi dali maakig. Kag handa ka nga magbaylo sang imo hunahuna nga indi na magpadala sang kalaglagan. Amo ina ang kabangdanan nga nagpalagyo ako pa-Tarshish."
                },
                "3": {
                    "verse_nr": "3",
                    "verse": "Gani GINOO, kuhaa na lang ang akon kabuhi, kay mas maayo pa nga mapatay na lang ako sang sa mabuhi.\u201d"
                },
                "4": {
                    "verse_nr": "4",
                    "verse": "Nagsabat ang GINOO, \u201cPuwerte gid bala ang imo kaakig tungod sa ginhimo ko sa Nineve?\u201d"
                },
                "5": {
                    "verse_nr": "5",
                    "verse": "Nagguwa si Jonas sa siyudad kag nagpungko sa sidlangan dampi sini. Naghimo siya didto sang payag-payag kag nagpahandong samtang nagahulat siya kon ano ang matabo sa siyudad."
                },
                "6": {
                    "verse_nr": "6",
                    "verse": "Pero nainitan gihapon si Jonas, gani ginpatubo sang GINOONG Dios ang isa ka tanom kag ginpalapaw ini kay Jonas agod mahandungan siya. Nalipay gid si Jonas tungod sa tanom."
                },
                "7": {
                    "verse_nr": "7",
                    "verse": "Pero sang madason nga adlaw, sang nagapamanagbanag pa lang, ginpakaon sang Dios sa ulod ang tanom kag nalaya ini."
                },
                "8": {
                    "verse_nr": "8",
                    "verse": "Sang nagbutlak na gid ang adlaw, nagpadala ang Dios sang mainit nga hangin halin sa sidlangan. Daw sa malipong si Jonas sang nainitan ang iya ulo sang adlaw. Gusto na lang niya nga mapatay, gani nagsiling siya, \u201cMas maayo pa nga mapatay na lang ako sang sa mabuhi.\u201d"
                },
                "9": {
                    "verse_nr": "9",
                    "verse": "Nagsiling ang Dios sa iya, \u201cPuwerte gid bala ang imo kaakig tungod sa natabo sa tanom?\u201d Nagsabat siya, \u201cHuo, puwerte gid, gani gusto ko na lang nga mapatay!\u201d"
                },
                "10": {
                    "verse_nr": "10",
                    "verse": "Nagsiling ang GINOO, \u201cNaluoy ka gani sa sinang tanom nga nagtubo sa isa lang ka gab-i kag napatay man dayon sa isa lang ka gab-i, bisan pa nga indi ikaw ang nagtanom ukon nagpatubo sina."
                },
                "11": {
                    "verse_nr": "11",
                    "verse": "Ako pa ayhan ang indi maluoy sa Nineve, sa sinang dako nga siyudad nga may sobra 120,000 ka tawo nga wala makahibalo parte sa akon mga kasuguan, kag may madamo pa nga mga kasapatan?\u201d"
                }
            }
        }
    }
}