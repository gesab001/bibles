{
    "version": "QUT",
    "book_name": "1 Thessalonians",
    "book_nr": "52",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "RI NABE CARTA RI XUTZ\u02c8IBAJ RI SAN PABLO CHQUE RI COJONELAB AJ TESAL\u00d3NICA - Ri ap\u00f3stol Pablo cuchap u tz\u02c8ibaxic jun carta chque ri kachalal cojonelab aj Tesal\u00f3nica - In wa\u02c8, ri Pablo, wachi\u02c8l ri Silvano ruc\u02c8 ri Timoteo, tajin quintz\u02c8ibaj bi we wuj ri\u02c8 chiwe ix, kachalal, ix ri\u02c8 ri cojonelab ri c\u02c8o pa ri tinimit Tesal\u00f3nica, ri xa ix jun ruc\u02c8 ri Dios ka Tat xukuje\u02c8 ri Kajaw Jesucristo. Are ta ba\u02c8 ri Dios ka Tat xukuje\u02c8 ri Kajaw Jesucristo cutok\u02c8obisaj i w\u00e4ch, cubano chi cuxlan ri iwanima\u02c8."
                },
                "2": {
                    "verse_nr": "2",
                    "verse": "Waral c\u00e4kil wi chi ri cojonelab aj Tesal\u00f3nica kas tzij xecojonic - Amak\u02c8el aretak cujxuqui\u02c8c quixna\u02c8taj chke c\u00e4ka\u02c8n orar pi wi\u02c8, c\u00e4kaya maltioxinic che ri Dios rumal iwech ix iwonojel."
                },
                "3": {
                    "verse_nr": "3",
                    "verse": "Je\u02c8 c\u00e4ka\u02c8n wa\u02c8 rumal chi amak\u02c8el c\u00e4na\u02c8taj chke chuw\u00e4ch ri Dios ka Tat chi kas tzij ix cojoninak che ri Cristo. K\u02c8alaj wa\u02c8 rumal ri chac ri tajin quibano. C\u00e4na\u02c8taj chke xukuje\u02c8 ri rutzil iwanima\u02c8 chque nimalaj conojel. K\u02c8alaj wa\u02c8 rumal chi i yo\u02c8m iwib chupat\u00e4nixic ri Dios. Xukuje\u02c8 c\u00e4na\u02c8taj chke chi man elinak t\u00e4 ri cu\u02c8lbal i c\u02c8ux chrij ri Kajaw Jesucristo pune c\u02c8\u00e4x quiriko."
                },
                "4": {
                    "verse_nr": "4",
                    "verse": "Ketam c\u02c8ut, kachalal, chi quixraj ri Dios, xukuje\u02c8 chi ix cha\u02c8tal rumal."
                },
                "5": {
                    "verse_nr": "5",
                    "verse": "Aretak xkatzijoj ri Utzalaj Tzij re ri Evangelio chiwe, man xuwi t\u00e4 ri uj xujtzijonic, xane xukuje\u02c8 are ri Lok\u02c8alaj Esp\u00edritu xuc\u02c8ut ru chuk\u02c8ab chiw\u00e4ch rumal ri ka tzij. Kas ketam chi ri c\u00e4katzijoj are ri kas tzij. Ri ix iwetam chi aretak xujc\u02c8oji iwuc\u02c8, man are t\u00e4 xkatzucuj jachique ri utz chke uj, xane are xkatzucuj jachique ri utz chiwe ix."
                },
                "6": {
                    "verse_nr": "6",
                    "verse": "Ri ix c\u02c8ut xibano jas ri xka\u02c8n uj, xukuje\u02c8 jas ri xuban ri Kajaw Jesucristo. Xukuje\u02c8, pune sibalaj xirik c\u02c8\u00e4x aretak xixcojonic, xic\u02c8amowaj ri Utzalaj Tzij re ri Evangelio ruc\u02c8 ri quicotemal ri xuya ri Lok\u02c8alaj Esp\u00edritu pa ri iwanima\u02c8."
                },
                "7": {
                    "verse_nr": "7",
                    "verse": "Je ri\u02c8 xic\u02c8ut chquiw\u00e4ch conojel ri cojonelab aj Macedonia, xukuje\u02c8 ri cojonelab aj Acaya, jas ri rajwaxic c\u00e4ca\u02c8n ri e are\u02c8."
                },
                "8": {
                    "verse_nr": "8",
                    "verse": "Chila\u02c8 c\u02c8ut xchapletaj wi bi u tzijoxic ru Lok\u02c8 Pixab ri Kajaw Dios iwumal, man xuwi t\u00e4 chque ri aj Macedonia, ri aj Acaya, xane xukuje\u02c8 chque ri winak pa ronojel tinimit. Xukuje\u02c8 conojel qui tom u tzijol chi xixcojon che ri Dios. Je ri\u02c8 chi ri uj man c\u02c8o t\u00e4 chic jas rajwaxic c\u00e4kabij."
                },
                "9": {
                    "verse_nr": "9",
                    "verse": "Xane ri winak ri qui tom u tzijol chi xixcojonic, c\u00e4quitzijoj jas ri xiban che ka c\u02c8ulaxic aretak xujopan iwuc\u02c8. C\u00e4quitzijoj jas ri xibano, xiya can ri jule\u02c8 tak dios chic ri banom cumal winak, xixcojon che ri Dios ka Tat. Xichaplej c\u02c8u u pat\u00e4nixic ri kas Dios ri c\u02c8aslic."
                },
                "10": {
                    "verse_nr": "10",
                    "verse": "Xukuje\u02c8 c\u00e4quitzijoj chi sibalaj cu\u02c8l i c\u02c8ux che reyexic ri Jes\u00fas, ri c\u00e4tzelej lok pa ri caj. Are c\u02c8u wa\u02c8 ru C\u02c8ojol ri Dios ri xc\u02c8astajisax bi chquixol ri c\u00e4minakib rumal ri Dios. Are Jes\u00fas wa\u02c8 ri cujto\u02c8w chuw\u00e4ch ri nimalaj royowal ri Dios ri c\u00e4pe na pa qui wi\u02c8 ri winak."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ri ap\u00f3stol Pablo cuna\u02c8taj chque ri cojonelab aj Tesal\u00f3nica jas ri xuban che qui pat\u00e4nixic - Ri ix, kachalal, kas iwetam chi man xak t\u00e4 lok\u02c8 xujc\u02c8oji iwuc\u02c8, xane nim xixkato\u02c8 wi."
                },
                "2": {
                    "verse_nr": "2",
                    "verse": "Pune c\u02c8u xkarik c\u02c8\u00e4x aretak uj c\u02c8o pa ri tinimit Filipos, xukuje\u02c8 xujyok\u02c8ic, je\u02c8 jas ri iwetam ix, ri Dios xuya ka chuk\u02c8ab rech man c\u00e4kaxej t\u00e4 kib chutzijoxic ri Utzalaj Tzij re ri Evangelio chiwe, pune e c\u02c8o ri sibalaj quec\u02c8ulelan chke, ri c\u00e4quik\u02c8atej ka w\u00e4ch."
                },
                "3": {
                    "verse_nr": "3",
                    "verse": "Je ri\u02c8, rumal chi kas jicom ri c\u00e4katzijoj, man c\u02c8o t\u00e4 etzelal chupam, man xkatzijoj t\u00e4 c\u02c8u jastak che qui subic ri winak."
                },
                "4": {
                    "verse_nr": "4",
                    "verse": "Ri Dios c\u02c8ut kas utz xril na ri kanima\u02c8, rumal ri\u02c8 xuya pa ka k\u02c8ab ru tzijoxic ri Utzalaj Tzij re ri Evangelio, je\u02c8 jas ri c\u00e4katzijoj. Man c\u02c8o t\u00e4 c\u00e4kesaj che, man c\u00e4kaya t\u00e4 c\u02c8u u wi\u02c8. Man are t\u00e4 c\u00e4katzijoj jachique ri utz c\u00e4quita wi ri winak, xane jachique ri c\u00e4kaj chuw\u00e4ch ri Dios ri c\u00e4ca\u02c8y pa kanima\u02c8."
                },
                "5": {
                    "verse_nr": "5",
                    "verse": "Ri ix iwetam chi man ruc\u02c8 t\u00e4 je\u02c8lalaj tak tzij xixkach\u02c8aco, man xkatzucuj taj jas xkabij chiwe rech c\u00e4kach\u02c8ac puak chiwij. Chuw\u00e4ch ri Dios c\u02c8o wi chi man je\u02c8 t\u00e4 wa\u02c8 xka\u02c8no."
                },
                "6": {
                    "verse_nr": "6",
                    "verse": "Man ka tzucum taj chi c\u00e4yi\u02c8 ka k\u02c8ij cumal ri winak, we are iwumal ix, o are rumal jachin jun chic, pune takal chke chi c\u02c8o jas c\u00e4kata\u02c8 chiwe. We je ri\u02c8 c\u00e4ka\u02c8no, rajwaxic chi quinimaj ri c\u00e4kabij rumal chi uj ap\u00f3stoles, uj takom rumal ri Cristo."
                },
                "7": {
                    "verse_nr": "7",
                    "verse": "Man je\u02c8 t\u00e4 c\u02c8u wa\u02c8 xkachomaj, xane je\u02c8 xka\u02c8n chiwe jas ri cuban jun chichu\u02c8 che qui chajixic ri ral, sibalaj uj utz iwuc\u02c8."
                },
                "8": {
                    "verse_nr": "8",
                    "verse": "Sibalaj nim na ri rutzil kanima\u02c8 chiwe chi man xuwi t\u00e4 ru Lok\u02c8 Pixab ri Dios xkaj xkaya chiwe, xane xukuje\u02c8, we ta rajwaxic, xkaya ta ri ka c\u02c8aslemal rumal chi sibalaj ix lok\u02c8 chkaw\u00e4ch."
                },
                "9": {
                    "verse_nr": "9",
                    "verse": "Kachalal, \u00bfa mat c\u00e4na\u02c8taj ri\u02c8 chiwe chi aretak xujc\u02c8oji iwuc\u02c8, xujchacunic, sibalaj xujcosic? Xujchacunic chi pak\u02c8ij chi chak\u02c8ab chuch\u02c8aquic ri ka wa rech man c\u00e4kaya t\u00e4 latz\u02c8 che jachin jun chiwe. Je\u02c8 xka\u02c8n wa\u02c8 aretak xkatzijoj ri Utzalaj Tzij re ri Evangelio rech ri Dios chila\u02c8 iwuc\u02c8."
                },
                "10": {
                    "verse_nr": "10",
                    "verse": "Ri ix kas xiwilo, xukuje\u02c8 ri Dios kas xrilo chi xka\u02c8n ri jicomal iwuc\u02c8, man c\u02c8o t\u00e4 etzelal xriktaj chkij, ch\u02c8ajch\u02c8oj ri ka c\u02c8aslemal aretak xujc\u02c8oji chila\u02c8 iwuc\u02c8 ix ri ix cojonelab."
                },
                "11": {
                    "verse_nr": "11",
                    "verse": "Kas iwetam c\u02c8ut chi ka walijisam iwanima\u02c8 chijujunal, ka cu\u02c8bisam i c\u02c8ux, xukuje\u02c8 ka yo\u02c8m pixbenic chiwe. Je\u02c8 xka\u02c8n chiwe jas ri cuban jun tata\u02c8 chque ri ralc\u02c8ual."
                },
                "12": {
                    "verse_nr": "12",
                    "verse": "Xixkabochi\u02c8j chi je\u02c8 quibano jas ri ya\u02c8tal chque ri e rech ri Dios ri xixusiq\u02c8uij rech quixc\u02c8oji ruc\u02c8, c\u00e4takan c\u02c8u ri Are\u02c8 pi wi\u02c8, xukuje\u02c8 rech cuya ri je\u02c8lalaj juluwem chiwe."
                },
                "13": {
                    "verse_nr": "13",
                    "verse": "Ri uj man cujt\u00e4ni t\u00e4 chuya\u02c8ic maltioxinic che ri Dios rumal chi aretak xitatabej ru Lok\u02c8 Pixab ri Dios ri xkatzijoj chiwe, kas xic\u02c8amowaj, xicoj pa kas tzij, man xichomaj taj chi xak u tzij jun achi, xane are ru Lok\u02c8 Pixab ri Dios. Tzij c\u02c8u ri\u02c8 chi are ru Lok\u02c8 Pixab ri Dios ri c\u00e4cowin chuq\u02c8uexic ri i c\u02c8aslemal ix ri ix cojonelab."
                },
                "14": {
                    "verse_nr": "14",
                    "verse": "Ri c\u02c8\u00e4x ri xic\u02c8ulmaj ix, kachalal, are je\u02c8 jas ri xquic\u02c8ulmaj ri e cojoninak che ri Dios ri e c\u02c8o pa Judea ri xa e jun ruc\u02c8 ri Cristo Jes\u00fas. Xban c\u02c8\u00e4x chiwe cumal ri iwinakil, je\u02c8 xban chiwe jas ri xban chque ri cojonelab aj Judea cumal ri qui winakil aj Israel."
                },
                "15": {
                    "verse_nr": "15",
                    "verse": "E are c\u02c8u wa\u02c8 ri winak aj Israel ri xec\u00e4misan ri Kajaw Jes\u00fas, jas ri xca\u02c8n chque ri k\u02c8alajisal tak re ru Lok\u02c8 Pixab ri Dios ri xetak bi cuc\u02c8 nabe. Are c\u02c8u ri uj xukuje\u02c8 xujquesaj lok. We winak ri\u02c8 man c\u00e4ca\u02c8n t\u00e4 ri c\u00e4kaj chuw\u00e4ch ri Dios, xane c\u00e4ca\u02c8n qui c\u02c8ulel chque conojel winak."
                },
                "16": {
                    "verse_nr": "16",
                    "verse": "Aretak ri uj c\u00e4kaj c\u00e4katzijoj ri Utzalaj Tzij re ri Evangelio chque ri man e aj Israel taj, rech ri e are\u02c8 xukuje\u02c8 c\u00e4quirik ru tobanic ri Dios, ri winak aj Israel xa c\u00e4quik\u02c8atej ka w\u00e4ch. Je ri\u02c8 qui banom, qui nimarisam ri qui mac cho ri Dios. C\u00e4mic c\u02c8ut petinak chic ri nimalaj royowal ri Dios pa qui wi\u02c8 conojel."
                },
                "17": {
                    "verse_nr": "17",
                    "verse": "Waral c\u00e4kil wi chi ri ap\u00f3stol Pablo craj queusolij chi na jumul chic ri cojonelab aj Tesal\u00f3nica - Kachalal, pune xque\u02c8 quieb oxib k\u02c8ij ri uj elinak lok iwuc\u02c8, pune ta ne man c\u00e4kil t\u00e4 i w\u00e4ch, man ix sachinak t\u00e4 chke, ix c\u02c8o pa kanima\u02c8. Sibalaj c\u00e4kaj c\u00e4kil i w\u00e4ch jumul chic."
                },
                "18": {
                    "verse_nr": "18",
                    "verse": "Rumal ri\u02c8 xkatzucuj jas xka\u02c8no rech cujopan iwuc\u02c8 che iwilic. In wa\u02c8, ri Pablo, q\u02c8uia mul xintzucuj jas quinbano rech cujopan iwuc\u02c8. Are c\u02c8u ri Satan\u00e1s xujuk\u02c8atej."
                },
                "19": {
                    "verse_nr": "19",
                    "verse": "\u00bfJas c\u02c8u chrij cu\u02c8l wi ka c\u02c8ux, cujquicotic? \u00bfJas ri\u02c8 ri cubano chi c\u00e4cu\u02c8bisax ka c\u02c8ux, cuya quicotemal chke? Ix ri\u02c8, kachalal, rumal chi jicom ri iwanima\u02c8 cho ri Dios. Are ri ix ri quixbanowic chi cujquicot na cho ri Kajaw Jes\u00fas aretak c\u00e4petic rumal chi xujch\u02c8acanic."
                },
                "20": {
                    "verse_nr": "20",
                    "verse": "Are je\u02c8 iwumal ix chi c\u00e4cu\u02c8bisax ka c\u02c8ux, cujquicotic."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Rumal c\u02c8u rech chi man xkach\u02c8ij t\u00e4 chi na ri mat ketam jas i banom, xkachomaj cujcanaj can ka tuquiel pa ri tinimit Atenas."
                },
                "2": {
                    "verse_nr": "2",
                    "verse": "Je\u02c8 xka\u02c8n wa\u02c8, xkatak c\u02c8u bi ri kachalal Timoteo iwuc\u02c8. Ri Timoteo are jun utzalaj pat\u00e4nil re ri Dios ri chacuninak kuc\u02c8 chutzijoxic ri Utzalaj Tzij re ri Evangelio chrij ri Cristo. Xkatak c\u02c8u bi iwuc\u02c8 rech cuwalijisaj ri iwanima\u02c8, quixupixbaj rech c\u02c8o na m\u00e1s u chuk\u02c8ab ri i cojonic."
                },
                "3": {
                    "verse_nr": "3",
                    "verse": "Je ri\u02c8 rech man c\u02c8o t\u00e4 jun chiwe cuban quieb u c\u02c8ux cumal tak we c\u02c8\u00e4xc\u02c8ol ri\u02c8. Ri ix c\u02c8ut iwetam chi tzrajwaxic wi chi c\u00e4karik c\u02c8\u00e4x."
                },
                "4": {
                    "verse_nr": "4",
                    "verse": "Je ri\u02c8, rumal chi xkabij wa\u02c8 chiwe aretak xujc\u02c8oji iwuc\u02c8, chi c\u00e4karik na ri c\u02c8\u00e4xc\u02c8ol. Je ri\u02c8 kas ya\u02c8 iwetam ri xkac\u02c8ulmaj uj konojel."
                },
                "5": {
                    "verse_nr": "5",
                    "verse": "Ri in man xinch\u02c8ij t\u00e4 chi na ri mat quinwetamaj jas i banom. Rumal ri\u02c8 xintak bi ri Timoteo chuta\u02c8ic u tzijol jas u banom ri i cojonic. Xinxej wib chi we ne ruc\u02c8 jubik\u02c8 xixch\u02c8actaj rumal ri Itzel, xak ba\u02c8 lok\u02c8 ri\u02c8 ri ka chac ri xka\u02c8n iwuc\u02c8."
                },
                "6": {
                    "verse_nr": "6",
                    "verse": "C\u00e4mic c\u02c8ut tzelejeninak lok ri Timoteo pa Tesal\u00f3nica, xuya ri utzalaj tzij chke chrij ri i cojonic, xukuje\u02c8 chi sibalaj quiwaj iwib, utz iwanima\u02c8 chque conojel. Cutzijoj chke chi amak\u02c8el cujna\u02c8taj chiwe, utz i chomanic chkij, xukuje\u02c8 chi sibalaj quiwaj quiwil ka w\u00e4ch. Je\u02c8 ri ke uj xukuje\u02c8, sibalaj c\u00e4kaj c\u00e4kil i w\u00e4ch."
                },
                "7": {
                    "verse_nr": "7",
                    "verse": "Xa je ri\u02c8, kachalal, chupam ronojel ri ka rajwaxic, xukuje\u02c8 ri c\u02c8\u00e4xc\u02c8ol ri tajin c\u00e4kariko, c\u00e4cu\u02c8bi ka c\u02c8ux rumal iwech, aretak c\u00e4kato chi kas tzij ix cojoninak che ri Cristo, jicom ri iwanima\u02c8."
                },
                "8": {
                    "verse_nr": "8",
                    "verse": "Xkana\u02c8 uj chi je\u02c8 ta ne xuban c\u02c8ac\u02c8 ri ka c\u02c8aslemal, man c\u02c8o t\u00e4 chi jas c\u00e4kabisoj, rumal chi kas i jiquibam i c\u02c8ux chrij ri Kajaw Jes\u00fas."
                },
                "9": {
                    "verse_nr": "9",
                    "verse": "Rumal c\u02c8u ri\u02c8, sibalaj nim ri maltioxinic c\u00e4kaya che ri Dios rumal iwech ix, rumal ri nimalaj quicotemal ri c\u00e4kana\u02c8 pa kanima\u02c8 chuw\u00e4ch ri Dios."
                },
                "10": {
                    "verse_nr": "10",
                    "verse": "Xuwi ba\u02c8 c\u00e4ka\u02c8n orar pi wi\u02c8 chi pak\u02c8ij chi chak\u02c8ab, man cujk\u02c8iytaj taj. C\u00e4kata\u02c8 che ri Dios chi cuya chke chi c\u00e4kil i w\u00e4ch. Je ri\u02c8 c\u00e4kaya na chiwe ri c\u02c8\u00e4 craj na che ri i cojonic."
                },
                "11": {
                    "verse_nr": "11",
                    "verse": "Are ta ba\u02c8 ri Dios ka Tat junam ruc\u02c8 ri Kajaw Jesucristo c\u00e4tob chke, cuc\u02c8am ka be rech cujcowinic cujopan iwuc\u02c8."
                },
                "12": {
                    "verse_nr": "12",
                    "verse": "Ri Kajaw Dios chuban ta ba\u02c8 chiwe chi c\u00e4q\u02c8uiy na ri rutzil iwanima\u02c8, chuya ta na chiwe chi sibalaj quiwaj iwib chbil tak iwib, xukuje\u02c8 queiwaj conojel ri niq\u02c8uiaj winak, je\u02c8 jas ri uj xukuje\u02c8 sibalaj quixkaj."
                },
                "13": {
                    "verse_nr": "13",
                    "verse": "Xukuje\u02c8 chubana chiwe chi sibalaj jicom iwanima\u02c8 rech man c\u02c8o t\u00e4 mac c\u00e4riktaj chiwij, ch\u02c8ajch\u02c8oj ri i c\u02c8aslemal chuw\u00e4ch ri Dios ka Tat aretak c\u00e4pe ri Kajaw Jesucristo e rachi\u02c8l conojel ri e rech ri Are\u02c8."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Waral c\u00e4kil wi jas u w\u00e4ch ri c\u02c8aslemal ri c\u00e4kaj chuw\u00e4ch ri Dios - Je c\u02c8u ri\u02c8, kachalal, quixkabochi\u02c8j, quixkapixbaj rumal ri Kajaw Jes\u00fas chi quitakej u banic pa ri i c\u02c8aslemal jas ri xkac\u02c8ut can chiw\u00e4ch, je\u02c8 jas ri tajin quiban c\u00e4mic. Rumal chi are wa\u02c8 ri c\u00e4kaj chuw\u00e4ch ri Dios, c\u00e4kata\u02c8 chiwe chi c\u00e4nimar u banic wa\u02c8 iwumal."
                },
                "2": {
                    "verse_nr": "2",
                    "verse": "Iwetam chi c\u02c8ut ri tijonic ri ka yo\u02c8m chiwe, ri xujtak chuya\u02c8ic rumal ri Kajaw Jes\u00fas."
                },
                "3": {
                    "verse_nr": "3",
                    "verse": "Are c\u02c8u wa\u02c8 ri craj ri Dios: chi quitas iwib chrij ronojel u w\u00e4ch etzelal, ch\u02c8ajch\u02c8oj c\u02c8u ri i c\u02c8aslemal, chi man quiban t\u00e4 iwe xa jas ri c\u00e4ca\u02c8n ri tz\u02c8i\u02c8 ri xak c\u00e4quirik quib, man c\u02c8o t\u00e4 qui pixab."
                },
                "4": {
                    "verse_nr": "4",
                    "verse": "Xane ri Dios craj chi ri ix, ri ix achijab chijujunal utz chibana chucha\u02c8ic jun iwixokil, quixc\u02c8oji ruc\u02c8, nim chiwila wi, je\u02c8 jas ri takal chiwe ix, ix c\u02c8ut rech ri Dios."
                },
                "5": {
                    "verse_nr": "5",
                    "verse": "Mibana xa jas ri quiwaj ix ruc\u02c8 ri itzel i rayinic jas ri c\u00e4ca\u02c8n ri niq\u02c8uiaj winak chic ri man e cojoninak t\u00e4 che ri Dios."
                },
                "6": {
                    "verse_nr": "6",
                    "verse": "C\u02c8o ba\u02c8 jun muban c\u02c8\u00e4x, man cusub t\u00e4 jun kachalal, man cusub t\u00e4 c\u02c8u na jun winak chic che wa\u02c8 we ri\u02c8 ri nu bim chiwe, rumal chi ri Dios sibalaj cuc\u02c8\u00e4jisaj na u w\u00e4ch jachin ri je\u02c8 cuban wa\u02c8. \u00a1Chiwilampe\u02c8! Ka bim chi c\u02c8u wa\u02c8 chiwe, ka k\u02c8alajisam chi wa\u02c8 chiw\u00e4ch."
                },
                "7": {
                    "verse_nr": "7",
                    "verse": "Man uj u siq\u02c8uim t\u00e4 c\u02c8u ri Dios rech c\u00e4katz\u02c8iloj ri ka c\u02c8aslemal, xane rech c\u00e4katas kib chrij ronojel u w\u00e4ch etzelal, c\u00e4kajach kib pu k\u02c8ab ri Are\u02c8."
                },
                "8": {
                    "verse_nr": "8",
                    "verse": "Je c\u02c8u ri\u02c8 jachin ri c\u00e4retzelaj u w\u00e4ch we tijonic ri\u02c8, man c\u00e4retzelaj t\u00e4 u w\u00e4ch jun winak, xane are c\u00e4retzelaj u w\u00e4ch ri Dios ri u yo\u02c8m ru Lok\u02c8alaj Esp\u00edritu pa kanima\u02c8."
                },
                "9": {
                    "verse_nr": "9",
                    "verse": "Man rajwaxic t\u00e4 c\u02c8ut quintz\u02c8ibaj jun wuj chiwe, kachalal, chubixic chi rajwaxic sibalaj quiwaj iwib, rumal chi are ri Dios u c\u02c8utum wa\u02c8 chiw\u00e4ch chi rajwaxic quiwaj iwib chbil tak iwib."
                },
                "10": {
                    "verse_nr": "10",
                    "verse": "Xukuje\u02c8 ketam chi amak\u02c8el queiwaj conojel ri kachalal ri e c\u02c8o pa ronojel ri Macedonia. Quixkabochi\u02c8j c\u02c8ut, kachalal, chi sibalaj quiwaj ta na m\u00e1s iwib."
                },
                "11": {
                    "verse_nr": "11",
                    "verse": "Chibana xukuje\u02c8 chi c\u00e4joror ri i c\u02c8aslemal, chibana tak ri i rajwaxic chijujunal, xak minim iwib pa tak ri quech niq\u02c8uiaj chic. Chixchacun ruc\u02c8 ri i k\u02c8ab, chito\u02c8 ba\u02c8 iwib, je\u02c8 jas ri takanic ri ka yo\u02c8m chiwe."
                },
                "12": {
                    "verse_nr": "12",
                    "verse": "Je ri\u02c8 rech ri man e cojonelab taj utz c\u00e4quil wi ri i c\u02c8aslemal, nim quixquilo, xukuje\u02c8 rech c\u02c8o ronojel ri cajwataj chiwe."
                },
                "13": {
                    "verse_nr": "13",
                    "verse": "Waral c\u00e4kil wi ri c\u00e4c\u02c8ulmataj na aretak c\u00e4pe ri Kajaw Jesucristo - Man c\u00e4kaj t\u00e4 c\u02c8ut, kachalal, chi mat quiwetamaj ri c\u00e4quic\u02c8ulmaj na ri c\u00e4minakib, rech man je\u02c8 t\u00e4 ri i bis jas ri qui bis ri niq\u02c8uiaj winak chic ri man c\u02c8o t\u00e4 cu\u02c8l wi qui c\u02c8ux."
                },
                "14": {
                    "verse_nr": "14",
                    "verse": "Rumal chi c\u00e4kacojo chi ri Jes\u00fas xc\u00e4mic xukuje\u02c8 xc\u02c8astaj bi chquixol ri c\u00e4minakib, c\u00e4kacoj ri\u02c8 chi pa ri c\u02c8astajibal quech ri c\u00e4minakib, aretak c\u00e4pe ri Jes\u00fas, queuc\u02c8am na lok junam ruc\u02c8 ri canima\u02c8 ri winak ri e cojoninak che, xec\u00e4mic."
                },
                "15": {
                    "verse_nr": "15",
                    "verse": "Rumal ri\u02c8 c\u00e4kaya wa\u02c8 we tijonic ri\u02c8 chiwe, ri yo\u02c8m chke rumal ri Kajaw Jes\u00fas, chi ri uj ri c\u02c8\u00e4 uj c\u02c8asal na, ri c\u02c8\u00e4 uj canajinak waral aretak c\u00e4pe ri Are\u02c8, man cujnabej t\u00e4 c\u02c8u na chquiw\u00e4ch ri kachalal ri e c\u00e4minak chic."
                },
                "16": {
                    "verse_nr": "16",
                    "verse": "Tzare c\u02c8u ri Kajaw Jes\u00fas c\u00e4kaj na lok chicaj, c\u00e4tataj jun ri co c\u00e4ch\u02c8awic, cuya takanic, je\u02c8 jas ri c\u00e4ch\u02c8aw jun arc\u00e1ngel, xukuje\u02c8 c\u00e4tataj na ru ch\u02c8abal ri trompeta re ri Dios. Are c\u02c8u ri e cojoninak che ri Cristo, ri e c\u00e4minak chic, e are\u02c8 quec\u02c8astaj na bic nabe."
                },
                "17": {
                    "verse_nr": "17",
                    "verse": "C\u02c8\u00e4 te ri\u02c8 ri uj ri c\u02c8\u00e4 uj c\u02c8aslic, ri uj canajinak canok, cujyac na, cujc\u02c8am na bic junam cuc\u02c8 ri e are\u02c8 pa ri sutz\u02c8 churikic ri Kajaw Jes\u00fas chila\u02c8 chicaj. Cujc\u02c8oji c\u02c8u na ruc\u02c8 ri Kajaw Jesucristo amak\u02c8el ronojel k\u02c8ij."
                },
                "18": {
                    "verse_nr": "18",
                    "verse": "Chiwalijisaj ba\u02c8 iwanima\u02c8 chbil tak iwib ruc\u02c8 we tzij ri\u02c8 ri nu bim chiwe."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Are c\u02c8u ri k\u02c8ij, kachalal, ri ajilabal ri c\u00e4bantaj na ronojel wa\u02c8, man rajwaxic taj chi quintz\u02c8ibaj bi chiwe."
                },
                "2": {
                    "verse_nr": "2",
                    "verse": "Je ri\u02c8, rumal chi ri ix kas quich\u02c8obo chi man c\u02c8o t\u00e4 jun retam ri k\u02c8ij ri c\u00e4pe ri Kajaw Jes\u00fas, xane je\u02c8 c\u00e4c\u02c8ulmataj wa\u02c8 jas ri cuban jun elak\u02c8om coc pa jun ja chak\u02c8ab, man cuna\u02c8 t\u00e4 jun."
                },
                "3": {
                    "verse_nr": "3",
                    "verse": "Aretak ri winak c\u00e4quibij: \u201cRonojel xak c\u00e4joror chic, man c\u02c8o t\u00e4 chi je wa\u02c8 je ri\u02c8,\u201d \u2015quecha ri\u02c8. Are chi\u02c8 c\u02c8ut c\u00e4pe na ri nimalaj c\u02c8\u00e4x pa qui wi\u02c8 ri xak c\u02c8\u00e4 te\u02c8 c\u00e4petic, jas ri k\u02c8oxom ri cuna\u02c8 jun yawab ixok aretak c\u00e4ril u w\u00e4ch ri ral. Man quecowin t\u00e4 c\u02c8u ri winak c\u00e4quito\u02c8 quib."
                },
                "4": {
                    "verse_nr": "4",
                    "verse": "Are c\u02c8u ri ix, kachalal, man ix c\u02c8o t\u00e4 pa ri k\u02c8ekum ri e sachinak wi ri man queniman t\u00e4 che ri Dios. Ri k\u02c8ij ri c\u00e4pe ri Kajaw Jes\u00fas man je\u02c8 taj cuban ri\u02c8 chiwe jas ri cuban jun elak\u02c8om ri man quina\u02c8 taj coc pa ja, rumal chi ri ix tajin quiweyej ru petbal ri Jes\u00fas."
                },
                "5": {
                    "verse_nr": "5",
                    "verse": "Iwonojel ix c\u02c8o pa ri sakilal, ix rech ri pak\u02c8ij, je\u02c8 jas ri uj xukuje\u02c8. Man uj rech t\u00e4 ri chak\u02c8ab, man uj sachinak t\u00e4 c\u02c8u pa ri k\u02c8ekum."
                },
                "6": {
                    "verse_nr": "6",
                    "verse": "Rumal ri\u02c8 m\u00e4ka\u02c8n ba\u02c8 jas ri c\u00e4ca\u02c8n ri niq\u02c8uiaj winak chic, je\u02c8 ta ne chi xa e warinak, xane chujc\u02c8asc\u02c8atok. M\u00e4ka\u02c8n xak jas ri c\u00e4kaj uj, xane nabe kas c\u00e4kachomaj na ri c\u00e4ka\u02c8no."
                },
                "7": {
                    "verse_nr": "7",
                    "verse": "Ri quewaric, chak\u02c8ab ri\u02c8 quewaric. Ri quek\u02c8abaric, chak\u02c8ab ri\u02c8 quek\u02c8abaric."
                },
                "8": {
                    "verse_nr": "8",
                    "verse": "Are c\u02c8u ri uj, ri uj rech ri pak\u02c8ij, m\u00e4ka\u02c8n xak jas ri c\u00e4kaj uj, xane nabe kas utz u chomaxic na ri c\u00e4ka\u02c8no. Rajwaxic chi c\u00e4kacoj na ri cojonic xukuje\u02c8 ri rutzil kanima\u02c8, je\u02c8 jas jun atz\u02c8iak re ch\u02c8ich\u02c8 ri cucoj jun soldado chuto\u02c8ic rib pa ri ch\u02c8oj. Xukuje\u02c8 rajwaxic chi c\u00e4cu\u02c8bi ka c\u02c8ux chi c\u00e4karik na ru tobanic ri Dios, je\u02c8 ta ne chi are jun casco ri cucoj jun soldado che to\u02c8bal u jolom."
                },
                "9": {
                    "verse_nr": "9",
                    "verse": "Ri Dios c\u02c8ut man xujucha\u02c8 taj rech xa cuc\u02c8\u00e4jisaj ka w\u00e4ch, xane rech cujcojon che ri Kajaw Jesucristo, c\u00e4karik na ru tobanic ri Are\u02c8."
                },
                "10": {
                    "verse_nr": "10",
                    "verse": "Ri Jesucristo xc\u00e4m rumal kech, rech amak\u02c8el cujc\u02c8asi na junam ruc\u02c8 Are\u02c8. We c\u02c8\u00e4 uj c\u02c8aslic aretak c\u00e4petic, we ne uj c\u00e4minak chic, xak junam."
                },
                "11": {
                    "verse_nr": "11",
                    "verse": "Rumal ri\u02c8 chiwalijisaj iwanima\u02c8 chbil tak iwib, xukuje\u02c8 chito\u02c8la iwib ri jun ruc\u02c8 ri jun chic jas ri tajin quibano."
                },
                "12": {
                    "verse_nr": "12",
                    "verse": "Ri ap\u00f3stol Pablo queupixbaj ri kachalal cojonelab - Kachalal, c\u00e4kabij na chiwe chi nim queiwil wi ri quechacun iwuc\u02c8, ri quec\u02c8amow i be, xukuje\u02c8 c\u00e4quiya i no\u02c8j ri yo\u02c8m chque ri e are\u02c8 rumal ri Kajaw Dios."
                },
                "13": {
                    "verse_nr": "13",
                    "verse": "Je\u02c8, kachalal, sibalaj nim cheiwila wi, lok\u02c8 cheiwila xukuje\u02c8, rumal ri utzil ri tajin c\u00e4ca\u02c8no. Chc\u02c8ol ba\u02c8 utzil chixol iwonojel, ri jun ruc\u02c8 ri jun chic."
                },
                "14": {
                    "verse_nr": "14",
                    "verse": "Kachalal, xukuje\u02c8 quixkabochi\u02c8j chi cheipixbaj ri man c\u00e4caj taj quechacunic, chiwalijisaj ri canima\u02c8 ri xak quebisonic, ri c\u00e4quixej quib, cheitok\u02c8aj ri man c\u02c8o t\u00e4 chi qui chuk\u02c8ab, chichajij paciencia cuc\u02c8 conojel."
                },
                "15": {
                    "verse_nr": "15",
                    "verse": "Chichajij iwib, c\u02c8o jun muya c\u02c8\u00e4x che rajil u q\u02c8uexel jun c\u02c8\u00e4x ri banom che, xane amak\u02c8el chitakej u banic ri utzil chbil tak iwib, xukuje\u02c8 chque conojel winak."
                },
                "16": {
                    "verse_nr": "16",
                    "verse": "Amak\u02c8el chixquicotok."
                },
                "17": {
                    "verse_nr": "17",
                    "verse": "Mit\u00e4naba u banic orar."
                },
                "18": {
                    "verse_nr": "18",
                    "verse": "Chiya maltioxinic che ri Dios pa ronojel, rumal chi are wa\u02c8 ri craj ri Dios chi je\u02c8 quiban ix, ri ix cojoninak che ri Cristo Jes\u00fas."
                },
                "19": {
                    "verse_nr": "19",
                    "verse": "Mik\u02c8atej u w\u00e4ch ri Lok\u02c8alaj Esp\u00edritu che ri craj cuban iwuc\u02c8."
                },
                "20": {
                    "verse_nr": "20",
                    "verse": "Miwetzelaj u w\u00e4ch ri tzij ri cuya ri Lok\u02c8alaj Esp\u00edritu chque ri kachalal ri quek\u02c8alajisan chiw\u00e4ch."
                },
                "21": {
                    "verse_nr": "21",
                    "verse": "Na\u02c8l quiban che rilic ronojel, jachique ri utz, ri kas tzij, jachique ri man utz taj. Chitakej ba\u02c8 ri utz."
                },
                "22": {
                    "verse_nr": "22",
                    "verse": "Chitasa iwib chrij ronojel u w\u00e4ch etzelal."
                },
                "23": {
                    "verse_nr": "23",
                    "verse": "Tzare ta ba\u02c8 ri Dios, ri xuwi ri Are\u02c8 c\u00e4cowinic cuya utzil chquixol ri winak, cuban ch\u02c8ajch\u02c8oj che ri i c\u02c8aslemal pa ronojel, cuchajij ta na ri iwesp\u00edritu, ri iwanima\u02c8, xukuje\u02c8 ri i cuerpo, rech man c\u02c8o t\u00e4 etzelal c\u00e4riktaj chiwij aretak c\u00e4pe ri Kajaw Jesucristo."
                },
                "24": {
                    "verse_nr": "24",
                    "verse": "Ri Dios c\u02c8ut ri xixusiq\u02c8uij, jicom ri ranima\u02c8, kas cuban na jas ru bim chiwe."
                },
                "25": {
                    "verse_nr": "25",
                    "verse": "Ri ap\u00f3stol Pablo cutak bi rutzil qui w\u00e4ch ri kachalal, xukuje\u02c8 cuta\u02c8 u tewchibal ri Dios pa qui wi\u02c8 - Kachalal, chibana orar pa ka wi\u02c8."
                },
                "26": {
                    "verse_nr": "26",
                    "verse": "Chiya rutzil qui w\u00e4ch conojel ri kachalal je wa\u02c8. Chitz\u02c8umaj iwib chbil tak iwib chuw\u00e4ch ri Dios. Retal c\u02c8u wa\u02c8 chi kas lok\u02c8 quiwil iwib."
                },
                "27": {
                    "verse_nr": "27",
                    "verse": "Quinbij chiwe chuw\u00e4ch ri Kajaw Jes\u00fas chi quisiq\u02c8uij u w\u00e4ch we wuj ri\u02c8 chquiw\u00e4ch conojel ri kachalal cojonelab."
                },
                "28": {
                    "verse_nr": "28",
                    "verse": "Are ta ba\u02c8 ri Kajaw Jesucristo c\u00e4tok\u02c8obisan i w\u00e4ch. Am\u00e9n."
                }
            }
        }
    }
}