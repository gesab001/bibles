{
    "version": "QUT",
    "book_name": "Jude",
    "book_nr": "65",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "RI CARTA RI XUTZ\u02c8IBAJ RI SAN JUDAS - Ri ap\u00f3stol Judas cuchap u tz\u02c8ibaxic jun carta chque conojel ri cojonelab - In wa\u02c8, ri Judas, in pat\u00e4nil re ri Jesucristo, xukuje\u02c8 in u chak\u02c8 ri Jacobo. Quintz\u02c8ibaj bi wa\u02c8 we wuj ri\u02c8 chque conojel ri e siq\u02c8uim rumal ri Dios ka Tat, ri cojonelab ri u banom rech chque, ri xukuje\u02c8 e u chajim rumal chi xa e jun ruc\u02c8 ri Jesucristo."
                },
                "2": {
                    "verse_nr": "2",
                    "verse": "Are ta ba\u02c8 ri Dios sibalaj quel u c\u02c8ux chiwe, cutok\u02c8obisaj na i w\u00e4ch, cubano chi kas cuxlan ri iwanima\u02c8, xukuje\u02c8 cubano chi quina\u02c8 pa ri iwanima\u02c8 chi ri Are\u02c8 sibalaj quixraj nimalaj iwonojel."
                },
                "3": {
                    "verse_nr": "3",
                    "verse": "Waral c\u00e4kil wi jas qui w\u00e4ch ri achijab ri c\u00e4quiya tijonic xa che qui subic ri winak - Lok\u02c8alaj tak kachalal, nim ri rayinic ri c\u02c8o pa wanima\u02c8 petinak lok chi quintz\u02c8ibaj bi chiwe chrij ri xuban ri Dios che ka to\u02c8ic nimalaj konojel. C\u00e4mic c\u02c8ut quinchomaj chi sibalaj rajwaxic na quintz\u02c8ibaj bi wa\u02c8 we wuj ri\u02c8 chiwe che i pixbexic, rech quicoj i chuk\u02c8ab chuto\u02c8ic u wi\u02c8 ri ix cojoninak wi, ri xa jumul xyi\u02c8 wa\u02c8 rumal ri Dios chque ri winak ri e rech ri Are\u02c8."
                },
                "4": {
                    "verse_nr": "4",
                    "verse": "Je ri\u02c8, rumal chi e c\u02c8o jujun achijab e oquinak chixol chc\u02c8uyal. We achijab ri\u02c8 tzojer lok u bim ru Lok\u02c8 Pixab ri Dios ri Tz\u02c8ibtalic chi ya\u02c8tal chque chi c\u00e4k\u02c8at na tzij pa qui wi\u02c8 chi c\u00e4c\u02c8\u00e4jisax qui w\u00e4ch. Itzel tak achijab wa\u02c8 ri c\u00e4quibij chi we jun winak c\u00e4cojon che ru tok\u02c8ob ri Dios, cuya\u02c8 cubano jachique ri craj, we utz, we man utz taj. Man quecojon t\u00e4 che ri Dios, man quecojon t\u00e4 c\u02c8u che ri Jesucristo ri xuwi ri Are\u02c8, are Kajaw ri c\u02c8o u takanic pa ka wi\u02c8."
                },
                "5": {
                    "verse_nr": "5",
                    "verse": "Cwaj c\u02c8ut quinna\u02c8taj chiwe ri xc\u02c8ulmataj ojer, pune iwetam chi wa\u02c8. Are chi ri Kajaw Dios xeresaj lok ri winak aj Israel pa ri tinimit Egipto, te c\u02c8u ri\u02c8 xusach qui w\u00e4ch ri winak ri man xecojon t\u00e4 che, ri e c\u02c8o chquixol."
                },
                "6": {
                    "verse_nr": "6",
                    "verse": "Xukuje\u02c8 tak ri \u00e1ngeles ri xemacunic, ri xquitzucuj qui takanic ri man ya\u02c8tal t\u00e4 chque, xquiya c\u02c8u can ri kas qui c\u02c8olibal. We \u00e1ngeles ri\u02c8 e tz\u02c8aptal c\u00e4mic rumal ri Dios pa ri k\u02c8ekum. Sibalaj utz u banom che quichapic, c\u02c8\u00e4 copan na ri nimalaj k\u02c8ij aretak c\u00e4k\u02c8at na tzij pa qui wi\u02c8, man c\u02c8o t\u00e4 c\u02c8u quitzokopitajic."
                },
                "7": {
                    "verse_nr": "7",
                    "verse": "Xukuje\u02c8 ri winak ri xec\u02c8oji ojer pa ri tinimit Sodoma, ri tinimit Gomorra cachi\u02c8l ri winak ri xec\u02c8oji pa tak ri tinimit chquinakaj, je\u02c8 xca\u02c8no jas ri xca\u02c8n ri \u00e1ngeles ri xemacunic. Xukuje\u02c8 xquijach quib chubanic ronojel u w\u00e4ch etzelal. Je\u02c8 xca\u02c8no jas ri c\u00e4ca\u02c8n ri tz\u02c8i\u02c8 ri xak c\u00e4quirik quib, man c\u02c8o t\u00e4 c\u02c8u qui pixab. Xquiya c\u02c8u quib chubanic ri itzel tak qui rayinic, xukuje\u02c8 ronojel u w\u00e4ch ri man utz taj ri man takal t\u00e4 u banic. Conojel c\u02c8u wa\u02c8 tajin c\u00e4c\u02c8\u00e4jisax qui w\u00e4ch, e c\u02c8o can pa ri k\u02c8ak\u02c8 ri man c\u00e4chuptaj taj. Wa\u02c8 we xbantajic ri\u02c8 are jun c\u02c8utbal wa\u02c8 chkaw\u00e4ch uj c\u00e4mic nimalaj konojel, chi kas tzij c\u00e4pe na ri k\u02c8ij aretak c\u00e4c\u02c8\u00e4jisax na qui w\u00e4ch ri ajmaquib."
                },
                "8": {
                    "verse_nr": "8",
                    "verse": "Pune c\u02c8o we c\u02c8utbal ri\u02c8 chquiw\u00e4ch ri achijab ri c\u00e4quic\u02c8ut jech\u02c8 tak tijonic, are qui yo\u02c8m u k\u02c8ij ri qui chic\u02c8, c\u00e4quitz\u02c8iloj ri canima\u02c8 xukuje\u02c8 ri qui cuerpo ruc\u02c8 ri qui mac, c\u00e4quetzelaj u w\u00e4ch ru takanic ri Kajaw Dios, xukuje\u02c8 quequiyok\u02c8 ri c\u02c8o takanic pa qui k\u02c8ab ri kas nimak qui k\u02c8ij, c\u00e4quibij c\u02c8u ri \u00e4was u bixic chquij ri e are\u02c8."
                },
                "9": {
                    "verse_nr": "9",
                    "verse": "Ri arc\u00e1ngel Miguel, aretak tajin c\u00e4ch\u02c8ojin ruc\u02c8 ri Itzel chrij ri u cuerpo ri ka mam Mois\u00e9s, man xucoch\u02c8 taj chubixic c\u02c8\u00e4x tak tzij che ri are\u02c8 chuk\u02c8atic tzij puwi\u02c8 chi c\u00e4c\u02c8\u00e4jisax na u w\u00e4ch, xane xak xuwi xubij che: \u201c\u00a1Are ta ri Kajaw Dios catyajowic!\u201d \u2015xcha che."
                },
                "10": {
                    "verse_nr": "10",
                    "verse": "Are c\u02c8u we achijab ri\u02c8 ri e oquinak chixol chc\u02c8uyal c\u00e4quibij ri \u00e4was u bixic chrij apachique ri man c\u00e4quich\u02c8ob taj. Are c\u02c8u ri xak quetam pa que wi, je\u02c8 jas ri xak quetam ri awaj aj pa tak juyub ri man c\u02c8o t\u00e4 qui chomabal, c\u00e4quicoj wa\u02c8, je ri\u02c8 chi xa c\u00e4sach qui w\u00e4ch rumal."
                },
                "11": {
                    "verse_nr": "11",
                    "verse": "\u00a1Tok\u02c8ob c\u02c8u qui w\u00e4ch wa\u02c8 we winak ri\u02c8! Rumal chi c\u00e4ca\u02c8n que jas ri xuban ri a Ca\u00edn ojer ri xuc\u00e4misaj ru chak\u02c8. Xukuje\u02c8 ri e are\u02c8, xak rech c\u00e4quirik puak, qui jalom ri qui be jas ri xuban ri tat Balaam ojer, xuban subunic chque ri winak. Je\u02c8 c\u02c8u c\u00e4ca\u02c8n na we achijab ri\u02c8, c\u00e4sach na qui w\u00e4ch jas ri xuban ri tat Cor\u00e9 ojer, ri xc\u00e4misax rumal ri Dios rumal chi xuwalijisaj rib chrij ri ka mam Mois\u00e9s."
                },
                "12": {
                    "verse_nr": "12",
                    "verse": "We achijab ri\u02c8 sibalaj c\u02c8\u00e4x ri c\u00e4ca\u02c8no. Xak e esal tak q\u02c8uixbal pa tak ri i nimak\u02c8ij aretak quimulij iwib ruc\u02c8 quicotemal rumal chi quiwaj iwib, quixwi\u02c8 c\u02c8u ruc\u02c8 utzil. Ri e are\u02c8 quewi\u02c8 iwuc\u02c8, c\u00e4quitij ronojel ri c\u00e4caj, xak c\u02c8u tze\u02c8 c\u00e4quilij. Man queq\u02c8uix taj, man c\u02c8o t\u00e4 c\u02c8u nim chquiw\u00e4ch. Xuwi ri e are\u02c8 c\u00e4quilij quib. E je\u02c8 ta ne ajyuk\u02c8ab ri man quena\u02c8taj t\u00e4 ri qui chij chque. E junam ruc\u02c8 ri sutz\u02c8 ri man cuc\u02c8am t\u00e4 j\u00e4b, ri quec\u02c8am bi rumal ri qui\u00e4kik\u02c8. E junam cuc\u02c8 ri che\u02c8 ri man quew\u00e4chin taj, pune are u k\u02c8ijol ri c\u00e4quiya qui w\u00e4ch. E je\u02c8 ta ne ri che\u02c8 ri xechaki\u02c8jic, ri e bokom chi apanok, ri ya e c\u00e4minak chic."
                },
                "13": {
                    "verse_nr": "13",
                    "verse": "E junam ruc\u02c8 ri nimalaj ja\u02c8 re ri mar aretak quepe ri nimak tak uwoja\u02c8 ri quewokow puwi\u02c8. Ri quewokow c\u02c8u ri achijab ri\u02c8, are ri c\u00e4ca\u02c8no, ri kas are q\u02c8uixbal chquiw\u00e4ch conojel. E je\u02c8 ta ne ch\u02c8imil ri qui sachom ri qui be cho ri caj. We achijab ri\u02c8 k\u02c8atom tzij pa qui wi\u02c8 rumal ri Dios chi quec\u02c8\u00e4jisaxic, quebe\u02c8 c\u02c8u na pa ri kas k\u02c8ekum ri man c\u00e4c\u02c8oji t\u00e4 na sakil, jawije\u02c8 ri man c\u02c8o t\u00e4 chi quelic wi lok."
                },
                "14": {
                    "verse_nr": "14",
                    "verse": "Xukuje\u02c8 ri ka mam Enoc, ri uwuk qui tat tinimit chquixol ri winak re ri uw\u00e4chulew ri xechaptaj ruc\u02c8 ri ka mam Ad\u00e1n ojer, xubij ri bim che ri are\u02c8 rumal ri Dios chrij ri c\u00e4ca\u02c8n na we itzel tak winak ri\u02c8. Are wa\u02c8 ri xubij: \u201c\u00a1Chiwilampe\u02c8!\u201d \u2015c\u00e4cha\u02c8. \u201cRi Kajaw Jes\u00fas c\u00e4petic e rachi\u02c8l jujun mil ri lok\u02c8alaj tak \u00e1ngeles rech ri Are\u02c8."
                },
                "15": {
                    "verse_nr": "15",
                    "verse": "C\u00e4pe ri Are\u02c8 rech culuk\u02c8ata tzij pa qui wi\u02c8 conojel ri winak. Cuk\u02c8at c\u02c8u na tzij pa qui wi\u02c8 ri banal tak etzelal chi c\u00e4c\u02c8\u00e4jisax na qui w\u00e4ch rumal ri itzel tak c\u02c8\u00e4x ri ca\u02c8nom, xukuje\u02c8 rumal ri q\u02c8uia u w\u00e4ch tak tzij ri \u00e4was qui bixic ri qui bim chrij ri Dios,\u201d \u2015xcha ri\u02c8."
                },
                "16": {
                    "verse_nr": "16",
                    "verse": "We winak ri\u02c8 xak amak\u02c8el c\u00e4quich\u02c8a\u02c8 quib, queyok\u02c8on chquij niq\u02c8uiaj chic, xuwi c\u02c8u c\u00e4quitzucuj u banic ri itzel tak qui rayinic ri e are\u02c8. C\u00e4quibij tak tzij xa chubanic nimal, utz c\u02c8u qui ch\u02c8abexic ri winak c\u00e4ca\u02c8no xak rech c\u02c8o ri c\u00e4quic\u02c8am na chquij."
                },
                "17": {
                    "verse_nr": "17",
                    "verse": "C\u00e4bix chque ri cojonelab jas ri rajwaxic chi c\u00e4ca\u02c8no - Are c\u02c8u ri ix, lok\u02c8alaj tak kachalal, chna\u02c8taj chiwe ri tzij ri bim can ojer cumal ri ap\u00f3stoles, ri u tako\u02c8n ri Kajaw Jesucristo."
                },
                "18": {
                    "verse_nr": "18",
                    "verse": "Xquibij c\u02c8u can chiwe: \u201cPa ri q\u02c8uisbal tak k\u02c8ij quepe na winak ri xa c\u00e4quitze\u02c8j qui w\u00e4ch conojel ri quek\u02c8ijilan ri Dios, xukuje\u02c8 ronojel ri kas utz, ri kas lok\u02c8 cho ri Dios. Ri e are\u02c8 xuwi c\u00e4quilij na u banic ri itzel tak qui rayinic,\u201d \u2015xecha ri\u02c8."
                },
                "19": {
                    "verse_nr": "19",
                    "verse": "E are tak wa\u02c8 ri quecojow qui c\u02c8ux ri kachalal rech c\u00e4quitasala quib. Utz c\u00e4quil wi ri winak ri\u02c8 ru banic xak jas ri c\u00e4caj ri e are\u02c8, man c\u02c8o t\u00e4 c\u02c8u ri Esp\u00edritu rech ri Dios pa canima\u02c8."
                },
                "20": {
                    "verse_nr": "20",
                    "verse": "Ri ix c\u02c8ut, lok\u02c8alaj tak kachalal, \u00a1kas chixcojonok! Kas chixcojon che ru Lok\u02c8 Pixab ri Dios. Chibana ba\u02c8 orar ruc\u02c8 ri chuk\u02c8ab ri c\u00e4yi\u02c8 chiwe rumal ri Lok\u02c8alaj Esp\u00edritu."
                },
                "21": {
                    "verse_nr": "21",
                    "verse": "Chiwilij ba\u02c8 iwib rech kas quina\u02c8 pa ri iwanima\u02c8, xukuje\u02c8 kas quich\u02c8obo chi ri Dios sibalaj quixraj. Chiweyej ba\u02c8 ri k\u02c8ij aretak ri Kajaw Jesucristo kas cutok\u02c8obisaj na ka w\u00e4ch, cuya chke ri c\u02c8aslemal ri man c\u02c8o t\u00e4 u q\u02c8uisic."
                },
                "22": {
                    "verse_nr": "22",
                    "verse": "Ri kachalal ri xak quieb qui c\u02c8ux quecojonic, chitok\u02c8obisaj qui w\u00e4ch, cheipixbaj c\u02c8ut rech kas jicom ri canima\u02c8."
                },
                "23": {
                    "verse_nr": "23",
                    "verse": "Cheito\u02c8 ba\u02c8, cheiwesaj chuw\u00e4ch ru k\u02c8ak\u02c8al ri c\u02c8\u00e4jisabal qui w\u00e4ch ri man queniman t\u00e4 che ri Dios. Rajwaxic chi quel i c\u02c8ux chque ri jule\u02c8 chic, pune c\u02c8u kas rajwaxic chi quiwil na iwib chi man quixtzak t\u00e4 ix chupam ri qui mac. \u00a1Tzel ba\u02c8 chiwila ri etzelal ri tajin c\u00e4ca\u02c8no! Xa c\u02c8u michap cok ri catz\u02c8iak ri tz\u02c8ilobtajinak rumal ri itzelalaj qui c\u02c8aslemal, xane chixej iwib chuw\u00e4ch wa\u02c8."
                },
                "24": {
                    "verse_nr": "24",
                    "verse": "Che ri Dios ri xa jun c\u02c8olic ya\u02c8tal wi chi c\u00e4nimarisax u k\u02c8ij - Ri Dios are xa jun c\u02c8olic, ri kas c\u02c8o u no\u02c8j che ronojel. C\u00e4cowin c\u02c8u ri Are\u02c8 che ka to\u02c8ic. Are wa\u02c8 ri ka Dios ri c\u02c8o u chuk\u02c8ab che i chajixic rech man quixtzak t\u00e4 pa mac. Ri Are\u02c8 cuban na chi ch\u02c8ajch\u02c8oj ri iwanima\u02c8 ix, rech quixcowinic ruc\u02c8 nimalaj quicotemal quixopan chuw\u00e4ch ri Are\u02c8 ri sibalaj c\u00e4nimarisax u k\u02c8ij, ri c\u02c8o je\u02c8lalaj u juluwem."
                },
                "25": {
                    "verse_nr": "25",
                    "verse": "Che c\u02c8u ri Dios ri xa jun c\u02c8olic, ri c\u00e4cowin che ka to\u02c8ic, che ri Are\u02c8 takal wi chi c\u00e4nimarisax na u k\u02c8ij, takalic chi nim na u banic ri Are\u02c8 chquiw\u00e4ch conojel, chi c\u02c8o na ri nimalaj u chuk\u02c8ab pa qui wi\u02c8 conojel, xukuje\u02c8 chi xuwi ri Are\u02c8 c\u02c8o takanic pu k\u02c8ab rumal ri Kajaw Jesucristo tzpa ru chaplexic lok ronojel ri c\u02c8olic c\u02c8\u00e4 we c\u00e4mic ri\u02c8, xukuje\u02c8 pa tak ri k\u02c8ij ri junab ri quepe na ri man c\u02c8o t\u00e4 qui q\u02c8uisic. Am\u00e9n."
                }
            }
        }
    }
}