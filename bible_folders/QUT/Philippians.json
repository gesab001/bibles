{
    "version": "QUT",
    "book_name": "Philippians",
    "book_nr": "50",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "RI CARTA RI XUTZ\u02c8IBAJ RI SAN PABLO CHQUE RI COJONELAB AJ FILIPOS - Ri ap\u00f3stol Pablo c\u02c8o pa che\u02c8, cuchap u tz\u02c8ibaxic bi jun carta chque ri kachalal cojonelab aj Filipos - In wa\u02c8, ri Pablo, wachi\u02c8l ri Timoteo, uj pat\u00e4nil tak re ri Jesucristo. C\u00e4katz\u02c8ibaj bi wa\u02c8 we wuj ri\u02c8 chque conojel ri kachalal ri e rech ri Dios ri e c\u02c8o pa ri tinimit Filipos, ri xa e jun ruc\u02c8 ri Cristo Jes\u00fas. C\u00e4katz\u02c8ibaj bi wa\u02c8 we wuj ri\u02c8 chiwe ix iwonojel junam cuc\u02c8 ri c\u02c8amal tak i be, ri obispos xukuje\u02c8 ri di\u00e1conos."
                },
                "2": {
                    "verse_nr": "2",
                    "verse": "Are ta ba\u02c8 ri Dios ka Tat xukuje\u02c8 ri Kajaw Jesucristo cutok\u02c8obisaj i w\u00e4ch, cubano chi cuxlan ri iwanima\u02c8."
                },
                "3": {
                    "verse_nr": "3",
                    "verse": "Ri ap\u00f3stol Pablo cuban orar pa qui wi\u02c8 ri cojonelab - Amak\u02c8el aretak quixna\u02c8taj chwe, quinya maltioxinic che ri Dios."
                },
                "4": {
                    "verse_nr": "4",
                    "verse": "Aretak quinban orar, amak\u02c8el quinbochi\u02c8j ri Dios pi wi\u02c8 ix nimalaj iwonojel ruc\u02c8 quicotemal."
                },
                "5": {
                    "verse_nr": "5",
                    "verse": "Je ri\u02c8 quinbano rumal chi ri ix, ix chacuninak wuc\u02c8 chutzijoxic ri Utzalaj Tzij re ri Evangelio tzpa ri k\u02c8ij ri xinchap u banic wa\u02c8 c\u02c8\u00e4 xopan na we c\u00e4mic ri\u02c8."
                },
                "6": {
                    "verse_nr": "6",
                    "verse": "Kas wetam in chi ri Dios ri xuchap u banic we kas utzil ri\u02c8 pa ri iwanima\u02c8 cutakej na u banic wa\u02c8 c\u02c8\u00e4 copan na ri k\u02c8ij ri c\u00e4tzelej lok ri Kajaw Jesucristo."
                },
                "7": {
                    "verse_nr": "7",
                    "verse": "Ya\u02c8talic chi je wa\u02c8 ri nu chomanic chiwij rumal chi sibalaj ix lok\u02c8 chnuw\u00e4ch in, xukuje\u02c8 rumal chi junam tajin c\u00e4kacochij ronojel u w\u00e4ch u tok\u02c8ob ri Dios pa ka wi\u02c8. Je ri\u02c8 pune ta ne in c\u02c8o pa che\u02c8, pune ta ne in c\u02c8o chquiw\u00e4ch ri k\u02c8atal tak tzij chuk\u02c8alajisaxic chi ri Utzalaj Tzij re ri Evangelio are ri kas tzij."
                },
                "8": {
                    "verse_nr": "8",
                    "verse": "Cho ri Dios c\u02c8o wi wa\u02c8 chi sibalaj quixwaj nimalaj iwonojel, je\u02c8 jas ri Jesucristo cujraj uj."
                },
                "9": {
                    "verse_nr": "9",
                    "verse": "Aretak quinban orar pi wi\u02c8 quinta\u02c8 che ri Dios chi sibalaj quiwaj na m\u00e1s iwib, xukuje\u02c8 chi c\u00e4c\u02c8oji na nimalaj i no\u02c8j, nimalaj iwetambal, rech quixna\u02c8w chubanic ronojel."
                },
                "10": {
                    "verse_nr": "10",
                    "verse": "Je ri\u02c8 ri quinta\u02c8 che ri Dios rech quixcowin chucha\u02c8ic jachique ri utz na u banic cho ri Dios. We je ri\u02c8 quibano, utz na ri i c\u02c8aslemal, ch\u02c8ajch\u02c8oj ri\u02c8, man c\u02c8o t\u00e4 etzelal chupam. Aretak c\u02c8ut c\u00e4pe ri Cristo, man c\u02c8o t\u00e4 mac ri\u02c8 c\u00e4riktaj na chiwij."
                },
                "11": {
                    "verse_nr": "11",
                    "verse": "We je ri\u02c8 quibano, ri Jesucristo cuban na chi ri i c\u02c8aslemal are je\u02c8 ta ne jun utzalaj jach\u02c8 ri sibalaj q\u02c8uia chomak tak jal queyac na chrij. Je ri\u02c8 ri i c\u02c8aslemal we c\u02c8o q\u02c8uia u w\u00e4ch utzil i banom. C\u00e4nimarisax ba\u02c8 u k\u02c8ij ri Dios, c\u00e4yi\u02c8 c\u02c8u na u k\u02c8ij iwumal."
                },
                "12": {
                    "verse_nr": "12",
                    "verse": "Ri nu c\u02c8aslemal are quincoj na chupat\u00e4nixic ri Cristo - Kachalal, cwaj chi quiwetamaj chi ri c\u02c8\u00e4x ri nu rikom in, kas tobaninak wa\u02c8 chuk\u02c8alajisaxic ri Utzalaj Tzij re ri Evangelio chquiw\u00e4ch ri niq\u02c8uiaj winak chic."
                },
                "13": {
                    "verse_nr": "13",
                    "verse": "Je ri\u02c8, rumal chi conojel ri soldados re ri nimalaj k\u02c8atbal tzij, xukuje\u02c8 ri niq\u02c8uiaj winak chic ri e c\u02c8o waral quetam chi in c\u02c8o pa che\u02c8 xa rumal chi quinpat\u00e4nin che ri Cristo."
                },
                "14": {
                    "verse_nr": "14",
                    "verse": "Rumal c\u02c8u rech wa\u02c8 xa jubik\u02c8 man conojel ri kachalal qui jiquibam qui c\u02c8ux chrij ri Kajaw Jes\u00fas rech man c\u00e4quixej t\u00e4 chi quib, xane c\u00e4quicoj qui chuk\u02c8ab chutzijoxic ru Lok\u02c8 Pixab ri Dios."
                },
                "15": {
                    "verse_nr": "15",
                    "verse": "Kas tzij e c\u02c8o jujun ri c\u00e4quitzijoj ri Utzalaj Tzij re ri Evangelio chrij ri Cristo xa rumal chi c\u02c8\u00e4x c\u00e4quina\u02c8 chwe, c\u00e4caj c\u00e4quinimarisaj quib chnuw\u00e4ch. Xa ch\u02c8oj c\u00e4caj ri e are\u02c8. Jule\u02c8 chic c\u00e4ca\u02c8n wa\u02c8 ruc\u02c8 utzalaj qui chomanic."
                },
                "16": {
                    "verse_nr": "16",
                    "verse": "E c\u02c8o jujun chic ri c\u00e4quitzijoj ri Utzalaj Tzij chrij ri Cristo xa rumal chi qui tasom quib chkij, xa c\u02c8u c\u02c8o ri c\u00e4caj ri e are\u02c8 chbil tak quib, man utz t\u00e4 c\u02c8u ri qui chomanic. Xak are c\u00e4caj chi quinrik chi na niq\u02c8uiaj bis chic waral pa che\u02c8."
                },
                "17": {
                    "verse_nr": "17",
                    "verse": "Are c\u02c8u ri jule\u02c8 kachalal chic sibalaj quincaj, c\u00e4quitzijoj ri Utzalaj Tzij re ri Evangelio rumal chi quetam chi ri in, in c\u02c8o waral pa che\u02c8 chuk\u02c8alajisaxic chi ri Evangelio are ri kas tzij."
                },
                "18": {
                    "verse_nr": "18",
                    "verse": "\u00bfJas ta c\u02c8u ne ri c\u00e4banic? Ri in quinbij: Utz la\u02c8 chi c\u00e4tzijox ri Utzalaj Tzij re ri Evangelio chrij ri Cristo chquiw\u00e4ch ri winak, \u2015quincha\u02c8. We utz ri qui chomanic, we man utz taj, \u00a1quinquicot c\u02c8u rumal wa\u02c8, chi c\u00e4tzijox ri Evangelio! Xukuje\u02c8 sibalaj quintakej na quicotemal."
                },
                "19": {
                    "verse_nr": "19",
                    "verse": "Je ri\u02c8, rumal chi wetam in chi utz quinel na pa ronojel, xukuje\u02c8 chi quintzokopix na. Je ri\u02c8, rumal chi tajin quiban orar pa nu wi\u02c8, xukuje\u02c8 rumal chi ri Lok\u02c8alaj Esp\u00edritu rech ri Kajaw Jes\u00fas quinuto\u02c8 na pa ronojel."
                },
                "20": {
                    "verse_nr": "20",
                    "verse": "Je ri\u02c8, rech c\u00e4bantaj ri quinweyej, ri kas nu rayinic. Are la\u02c8 chi man quinq\u02c8uix t\u00e4 che ri Cristo, xane chi quintzijoj ru banic ri Are\u02c8 waral junam jas ri nu banom amak\u02c8el, man quinxej t\u00e4 wib. Je ri\u02c8 cwaj quinbano rech c\u00e4nimarisax na u k\u02c8ij ri Cristo wumal in. Je ri\u02c8 we ri Dios cuya na ri nu c\u02c8aslemal, we c\u02c8u ne xa quinc\u00e4mic."
                },
                "21": {
                    "verse_nr": "21",
                    "verse": "Ri nu c\u02c8aslemal c\u00e4mic, are quincoj che ru pat\u00e4nixic ri Jesucristo. We quinc\u00e4mic, man c\u02c8\u00e4x t\u00e4 ri\u02c8 rumal chi xa utzil quinriko."
                },
                "22": {
                    "verse_nr": "22",
                    "verse": "We c\u02c8u c\u02c8o na ri nu c\u02c8aslemal waral cho we uw\u00e4chulew, are utz ri\u02c8 rech quincoj wa\u02c8 che ru tzijoxic ri Utzalaj Tzij re ri Evangelio. Man wetam taj jachique ri utz na u cha\u02c8ic, we are ri quinc\u00e4mic, we c\u02c8u ne are ri quinc\u02c8asi\u02c8c."
                },
                "23": {
                    "verse_nr": "23",
                    "verse": "C\u02c8\u00e4x chwe ru cha\u02c8ic jachique ri utz na. Cwaj quinc\u02c8oji na iwuc\u02c8, xukuje\u02c8 cwaj quinc\u00e4mic, quinel cho ruw\u00e4chulew rech quinec\u02c8ol ruc\u02c8 ri Cristo. \u00a1Are sibalaj utz na quinwil wa\u02c8!"
                },
                "24": {
                    "verse_nr": "24",
                    "verse": "Pune ta ne je ri\u02c8, are utz na chiwe ix we c\u02c8o na nu c\u02c8aslemal waral, quincanaj c\u02c8u na iwuc\u02c8."
                },
                "25": {
                    "verse_nr": "25",
                    "verse": "Wetam in chi kas tzij quincanaj na canok, quinc\u02c8oji na iwuc\u02c8 cho we uw\u00e4chulew che i to\u02c8ic rech quitakej na ri i cojonic che ri Cristo, xukuje\u02c8 rech quixquicot na rumal wa\u02c8."
                },
                "26": {
                    "verse_nr": "26",
                    "verse": "Aretak quinopan na iwuc\u02c8 jumul chic, cuya\u02c8 quinimarisaj na u k\u02c8ij ri Cristo Jes\u00fas rumal wech in."
                },
                "27": {
                    "verse_nr": "27",
                    "verse": "Chiwila ba\u02c8 iwib rech ri i c\u02c8aslemal ronojel k\u02c8ij kas cuk\u02c8alajisaj chi i cojom ri Utzalaj Tzij re ri Evangelio, rech ya\u02c8talic chi c\u00e4bix chiwe chi ix cojoninak che ri Cristo. Je ri\u02c8, we quinopan na iwuc\u02c8 jela\u02c8 che iwilic, we ne naj in c\u02c8o wi chiwe, cwaj quinta u tzijol chi jicom ri iwanima\u02c8 chrij ri Cristo, man cuban t\u00e4 quieb i c\u02c8ux, man c\u02c8o t\u00e4 c\u02c8u ch\u02c8oj chixol. Cwaj quinta u tzijol chi ri ix junam tajin quixchacunic chutzijoxic ri Kas Tzij re ri Evangelio."
                },
                "28": {
                    "verse_nr": "28",
                    "verse": "Xukuje\u02c8 cwaj chi man quixej t\u00e4 iwib chquiw\u00e4ch ri winak ri c\u00e4ca\u02c8n qui c\u02c8ulel chiwe. Je ri\u02c8 quik\u02c8alajisaj chquiw\u00e4ch ri e are\u02c8 chi xa c\u00e4sach na qui w\u00e4ch. We je ri\u02c8 quibano, man quixej t\u00e4 iwib, are etal wa\u02c8 chiwe rumal ri Dios chi quirik na ru tobanic ri Are\u02c8."
                },
                "29": {
                    "verse_nr": "29",
                    "verse": "Ya\u02c8tal c\u02c8u chiwe ix rumal ri Cristo chi quixcojon che ri Are\u02c8, quixpat\u00e4nin che. Man xuwi t\u00e4 c\u02c8u wa\u02c8, xane xukuje\u02c8 chi quirik c\u02c8\u00e4x rumal rech ri Are\u02c8."
                },
                "30": {
                    "verse_nr": "30",
                    "verse": "Ri ix, ri in, junam tajin cujchacunic, tajin cujch\u02c8ojin ruc\u02c8 ri Itzel. Iwilom ix petinak lok jas ri nu banom, nu tijom nu chuk\u02c8ab quinchacunic, quinch\u02c8ojinic. C\u00e4mic c\u02c8ut tajin quitatabej u tzijol chi c\u02c8\u00e4 tajin quinrik c\u02c8\u00e4x pa we ch\u02c8oj ri\u02c8 ri in c\u02c8o wi."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ri Cristo man nim t\u00e4 xril rib, nimarisam c\u02c8u u k\u02c8ij rumal ri Dios - Je c\u02c8u ri\u02c8 iwetamam ba\u02c8 jas ri cuban ri Cristo cuwalijisaj ri iwanima\u02c8, cucu\u02c8bisaj i c\u02c8ux, rumal chi ix lok\u02c8 chuw\u00e4ch. Iwetam xukuje\u02c8 chi ri Lok\u02c8alaj Esp\u00edritu rech ri Cristo c\u02c8o pi wi\u02c8. We kas iwetamam chi kas c\u00e4pax u c\u02c8ux ri Cristo chiwe, cutok\u02c8obisaj i w\u00e4ch,"
                },
                "2": {
                    "verse_nr": "2",
                    "verse": "chibana ba\u02c8 chi sibalaj quinquicotic. Chiwaj ba\u02c8 iwib. Chixchacun junam rech man c\u02c8o t\u00e4 ch\u02c8oj chixol, rech quina\u02c8 pa ri iwanima\u02c8 chi xa ix jun, xa jun ri i chomanic. Xa je ri\u02c8 quiya quicotemal chwe."
                },
                "3": {
                    "verse_nr": "3",
                    "verse": "Mitzucuj xak xuwi ri iwe ix, minimarisaj ba\u02c8 iwib. Nim c\u02c8u cheiwila wi ri niq\u02c8uiaj chic. Chibana ix chi man nim taj quiwil wi iwib."
                },
                "4": {
                    "verse_nr": "4",
                    "verse": "C\u02c8o jun chiwe mutzucuj xak xuwi ri utz che ri are\u02c8, xane are chutzucuj u banic utzil chque ri niq\u02c8uiaj chic."
                },
                "5": {
                    "verse_nr": "5",
                    "verse": "Chc\u02c8ol ta iwuc\u02c8 ri chomanic ri xc\u02c8oji ruc\u02c8 ri Kajaw Jesucristo."
                },
                "6": {
                    "verse_nr": "6",
                    "verse": "Ri Are\u02c8 man xuchomaj t\u00e4 u banic che rib chi junam ruc\u02c8 ri Dios, pune je\u02c8 kas tzij chi ri Are\u02c8 junam ruc\u02c8."
                },
                "7": {
                    "verse_nr": "7",
                    "verse": "Xane xuya can ri kas u banic, xil u w\u00e4ch junam jas jun winak ajwaral, xoc che pat\u00e4nil que ri winak ajuw\u00e4chulew."
                },
                "8": {
                    "verse_nr": "8",
                    "verse": "Aretak kas winak chi ri Are\u02c8, ri Jes\u00fas man nim t\u00e4 xril rib. Xniman che ri Dios ru Tat pa ronojel, xurik c\u02c8u ri q\u02c8uixbal c\u00e4mical cho ri cruz je\u02c8 ta ne chi are jun banal etzelal."
                },
                "9": {
                    "verse_nr": "9",
                    "verse": "Rumal wa\u02c8 ri Dios xuya che ri Jes\u00fas chi nim na u k\u02c8ij chquiw\u00e4ch conojel, xukuje\u02c8 xuya che chi nim quil wi na ru bi\u02c8 ri Are\u02c8 chuw\u00e4ch ri qui bi\u02c8 conojel."
                },
                "10": {
                    "verse_nr": "10",
                    "verse": "Je\u02c8 xubano rech aretak c\u00e4quito chi c\u00e4bix ru bi\u02c8 ri Jes\u00fas, conojel quexuqui\u02c8c, conojel ri e c\u02c8o chila\u02c8 chicaj, conojel ri e c\u02c8o cho ruw\u00e4chulew, xukuje\u02c8 conojel ri e c\u02c8o chuxe\u02c8 rulew."
                },
                "11": {
                    "verse_nr": "11",
                    "verse": "Je ri\u02c8 rech conojel c\u00e4quich\u02c8obo, c\u00e4quibij chi ri Jesucristo are ri Kajaw, je ri\u02c8 c\u02c8ut c\u00e4nimarisax na u k\u02c8ij ri Dios ka Tat."
                },
                "12": {
                    "verse_nr": "12",
                    "verse": "Ri quecojon che ri Cristo c\u00e4quiya sakil cho we uw\u00e4chulew - Je ri\u02c8, lok\u02c8alaj tak kachalal, jas ri i banom amak\u02c8el aretak in c\u02c8o iwuc\u02c8, chixniman chwe pa ronojel, pune naj in c\u02c8o wi chiwe c\u00e4mic. Chibana ba\u02c8 ri cuk\u02c8alajisaj chi kas tzij i rikom ru tobanic ri Dios. Je\u02c8 chibana wa\u02c8, nim chiwila wi ri Dios, chixej iwib chuw\u00e4ch. \u00a1Minimarisaj ba\u02c8 iwib!"
                },
                "13": {
                    "verse_nr": "13",
                    "verse": "Je ri\u02c8, rumal chi are ri Dios ri tajin cuya ri lok\u02c8alaj u rayibal pa ri iwanima\u02c8. Tajin cubano chi quiwaj quiban utzil, quixuto\u02c8 c\u02c8u na rech quixcowin chubanic jas ri u chomam lok."
                },
                "14": {
                    "verse_nr": "14",
                    "verse": "Chibana ronojel ruc\u02c8 utzil, man ruc\u02c8 t\u00e4 ch\u02c8oj, man ruc\u02c8 t\u00e4 oyowal."
                },
                "15": {
                    "verse_nr": "15",
                    "verse": "Je ri\u02c8 rech ri winak man xa t\u00e4 ne jubik\u02c8 mac c\u00e4quirik chiwij. We je ri\u02c8 quibano, k\u02c8alaj chquiw\u00e4ch chi kas tzij ix ralc\u02c8ual ri Dios ri quiban utzil chquixol ri winak ri c\u00e4ca\u02c8n etzelal, ri man queniman t\u00e4 che ri Dios. We quiban ronojel ruc\u02c8 utzil, quiya na sakil chque ri winak jas ri ch\u02c8imil ri quejuluw chak\u02c8ab pa ri k\u02c8ekum."
                },
                "16": {
                    "verse_nr": "16",
                    "verse": "Je wa ri\u02c8 quic\u02c8ut na chquiw\u00e4ch ri winak ri Utzalaj Tzij re ri Evangelio ri cuya qui c\u02c8aslemal. We je\u02c8 quibano, quincowinic quinquicot na in iwumal pa ri k\u02c8ij ri c\u00e4pe na ri Kajaw Jesucristo. Je ri\u02c8 quinwetamaj na chi man xak t\u00e4 lok\u02c8 xinchacun iwuc\u02c8, man xak t\u00e4 c\u02c8u lok\u02c8 xinya ri tijonic re ri evangelio chiwe."
                },
                "17": {
                    "verse_nr": "17",
                    "verse": "Pune quinc\u00e4misaxic, c\u00e4turuwisax ne ri nu quiq\u02c8uel cho ri Dios, quinquicot na. Quinquicot iwuc\u02c8 ix iwonojel we ri nu c\u02c8aslemal c\u00e4coj na chubanic tz\u02c8akat che ri pat\u00e4ninic ri tajin quiban ix cho ri Dios je\u02c8 ta ne chi are jun sipanic ri quiya che rumal chi quixcojonic."
                },
                "18": {
                    "verse_nr": "18",
                    "verse": "Cwaj c\u02c8ut chi xukuje\u02c8 quixquicot ix wuc\u02c8 in we ri Dios cuya chwe chi je ri\u02c8 nu c\u00e4misaxic c\u00e4banic."
                },
                "19": {
                    "verse_nr": "19",
                    "verse": "Waral c\u00e4kil wi jas ri qui banic ri Timoteo rachi\u02c8l ri Epafrodito - We are ru rayinic ri Kajaw Jes\u00fas, cwaj quintak bi ri Timoteo iwuc\u02c8 c\u00e4mic ri\u02c8. Quinquicot c\u02c8u na aretak ri are\u02c8 cutzijoj chwe ronojel ri i banom jela\u02c8."
                },
                "20": {
                    "verse_nr": "20",
                    "verse": "Cwaj quintak bi ri Timoteo rumal chi man c\u02c8o t\u00e4 chi jun ri junam u chomanic wuc\u02c8 in, ri kas coc il chiwe."
                },
                "21": {
                    "verse_nr": "21",
                    "verse": "Conojel ri niq\u02c8uiaj chic xak xuwi c\u00e4quitzucuj ri quech ri e are\u02c8, man c\u00e4quichomaj t\u00e4 ri\u02c8 ru rayinic ri Kajaw Jesucristo."
                },
                "22": {
                    "verse_nr": "22",
                    "verse": "Iwetam c\u02c8ut ri utzalaj chac ri u banom ri Timoteo. Ri are\u02c8 chacuninak wuc\u02c8 in chutzijoxic ri Utzalaj Tzij re ri Evangelio. Kas c\u00e4chacun ri are\u02c8 wuc\u02c8 jas ri cuban ri u c\u02c8ojol jun tata\u02c8 c\u00e4tob che ru tat."
                },
                "23": {
                    "verse_nr": "23",
                    "verse": "Rumal wa\u02c8 cwaj quintak bi ri are\u02c8 iwuc\u02c8 aretak quinwetamaj jas ri c\u00e4bantaj na wuc\u02c8 in waral pa ri che\u02c8."
                },
                "24": {
                    "verse_nr": "24",
                    "verse": "Nu jiquibam c\u02c8u nu c\u02c8ux chrij ri Kajaw Jes\u00fas chi cuya chwe chi kas quine\u02c8 in, quinopan iwuc\u02c8 jela\u02c8. Craj xa quieb oxib k\u02c8ij chic quinban in waral."
                },
                "25": {
                    "verse_nr": "25",
                    "verse": "Quinchomaj in chi xukuje\u02c8 rajwaxic quintak bi ri kachalal Epafrodito iwuc\u02c8. Are ri are\u02c8 c\u00e4chacun wuc\u02c8 jas jun wachi\u02c8l pa ri ch\u02c8oj, ri xitak lok rech c\u00e4tob wuc\u02c8 chupam ri nu rajwaxic."
                },
                "26": {
                    "verse_nr": "26",
                    "verse": "Ri are\u02c8 c\u02c8ut sibalaj c\u00e4bison chiwe, craj c\u00e4ril i w\u00e4ch ix iwonojel. Coc il chiwe rumal chi xito chi xyawajic."
                },
                "27": {
                    "verse_nr": "27",
                    "verse": "Tzij ri\u02c8 chi sibalaj xyawajic, xak jubik\u02c8 xraj man xc\u00e4mic. Ri Dios c\u02c8ut xel u c\u02c8ux che, xutok\u02c8obisaj u w\u00e4ch. Xel u c\u02c8ux ri Dios chwe in xukuje\u02c8, rech man rajwaxic taj quinrik niq\u02c8uiaj bis chic ruc\u02c8 ri c\u02c8\u00e4x ri nu rikom in waral."
                },
                "28": {
                    "verse_nr": "28",
                    "verse": "Rumal wa\u02c8 cwaj quintak bi ri Epafrodito iwuc\u02c8, rech quixquicot na che rilic u w\u00e4ch jumul chic. Quinuto\u02c8 wa\u02c8 che ri nu bis in xukuje\u02c8 aretak ri in wetam chi quixquicot chic."
                },
                "29": {
                    "verse_nr": "29",
                    "verse": "Chic\u02c8amowaj ri are\u02c8 ruc\u02c8 nimalaj quicotemal pa ru bi\u02c8 ri Kajaw Jes\u00fas. Nim chiwila wi ri are\u02c8, xukuje\u02c8 conojel ri kachalal ri cuban junam jas ri cuban ri are\u02c8."
                },
                "30": {
                    "verse_nr": "30",
                    "verse": "Je ri\u02c8, rumal chi xa jubik\u02c8 xraj man xc\u00e4m ri Epafrodito. Xurik c\u02c8\u00e4x chupat\u00e4nixic ri Cristo. Xuya ranima\u02c8 churikic c\u02c8\u00e4x chuya\u02c8ic ri tobanic chwe ri man xixcowin t\u00e4 ix chubanic."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Waral c\u00e4kil wi jas ri\u02c8 ri kas utzil, ri kas jicomal - C\u00e4mic c\u02c8ut, wachalal, chixquicot rumal ri Kajaw Jes\u00fas. Man quincos t\u00e4 in chubixic wa\u02c8 chiwe jumul chic, jas ri nu tz\u02c8ibam, rumal chi xak are utz chiwe ru tatabexic wa\u02c8."
                },
                "2": {
                    "verse_nr": "2",
                    "verse": "Chichajij iwib chquiw\u00e4ch ri lawalo tak winak, ri je\u02c8 quepe \u201cch\u02c8uj tz\u02c8i\u02c8\u201d, ri c\u00e4caj c\u00e4quisoc ri kachalal, c\u00e4quicoj ri retal ri ojer trato che ri qui cuerpo. (Are wa\u02c8 ri c\u00e4bix \u201ccircuncisi\u00f3n\u201d che.)"
                },
                "3": {
                    "verse_nr": "3",
                    "verse": "Uj ri\u02c8 ka banom ri kas \u201ccircuncisi\u00f3n\u201d, rumal chi cujk\u02c8ijilan che ri Dios pa kanima\u02c8 ruc\u02c8 ri chuk\u02c8ab ri c\u00e4yi\u02c8 chke rumal ri Lok\u02c8alaj Esp\u00edritu. Uj ri\u02c8 cujquicotic rumal chi uj rech ri Cristo, man c\u00e4cu\u02c8bi t\u00e4 ka c\u02c8ux chrij ri c\u00e4ka\u02c8n uj pa ri ka c\u02c8aslemal."
                },
                "4": {
                    "verse_nr": "4",
                    "verse": "We c\u02c8o jun ri kas takal che chi c\u00e4cu\u02c8bi u c\u02c8ux chrij ri u banom pa ru c\u02c8aslemal, in ri\u02c8 ri winak ri takal chwe. Man c\u02c8o t\u00e4 jun winak chic ri m\u00e1s u banom tz\u02c8akat che ri ojer Pixab chnuw\u00e4ch in."
                },
                "5": {
                    "verse_nr": "5",
                    "verse": "Aretak xil nu w\u00e4ch, chuwajxak k\u02c8ij xcoj ri retal ri ojer trato che ri nu cuerpo. In kas winak aj Israel re ri juch\u02c8ob winak ri xc\u02c8oji ri ka mam Benjam\u00edn che qui nimal pa ojer tak k\u02c8ij. In ri\u02c8 jun kas hebreo rumal chi ri nu tat, nu nan e are\u02c8 hebreos. Xintijox chrij ri qui Pixab ri winak aj Israel je\u02c8 jas ri c\u00e4ca\u02c8n ri tata\u02c8ib fariseos."
                },
                "6": {
                    "verse_nr": "6",
                    "verse": "Xinya ri wanima\u02c8 che ri tijonic chrij ri Pixab, je ri\u02c8 chi sibalaj c\u02c8\u00e4x xinban nabe chque ri kachalal cojonelab. Xinniman che ronojel ri Pixab, man c\u02c8o t\u00e4 jun ri cuya\u02c8 cubij chi man xinniman taj."
                },
                "7": {
                    "verse_nr": "7",
                    "verse": "Ronojel c\u02c8u wa\u02c8 ri xinbano, man utz t\u00e4 chic quinwil c\u00e4mic, rumal chi lok\u02c8 na quinwil ri Cristo chuw\u00e4ch ronojel wa\u02c8."
                },
                "8": {
                    "verse_nr": "8",
                    "verse": "Je wa\u02c8 quinwil ronojel ri nu banom, conojel ri jastak we xukuje\u02c8, chi man c\u02c8o t\u00e4 chi c\u02c8u qui pat\u00e4n chnuw\u00e4ch rumal chi kas xinwetamaj u w\u00e4ch ri Kajaw Jesucristo. Rumal ri Cristo nu tzakom can ronojel. Quinwil in chi xa mes chic ri jastak we ri xec\u02c8oji nabe, xukuje\u02c8 ronojel ri ojer nu c\u02c8aslemal. Je ri\u02c8 ri nu chomanic rumal chi ri Cristo Are wech in, lok\u02c8 c\u02c8u na quinwil wi ri Are\u02c8 chuw\u00e4ch ronojel."
                },
                "9": {
                    "verse_nr": "9",
                    "verse": "Cwaj quinc\u02c8oji junam ruc\u02c8 ri Cristo. Man cwaj taj chi c\u00e4bix chwe chi in utz, chi jicom ri wanima\u02c8 xa rumal ri nu banom in, o rumal chi nu nimam ri Pixab. Xane cwaj ri kas utzil, ri kas jicomal ri cuya ri Dios chwe rumal chi quincojon che ri Kajaw Jesucristo. Are ri Dios ri cubij na chi in utz, chi jicom ri wanima\u02c8 rumal chi quincojon che."
                },
                "10": {
                    "verse_nr": "10",
                    "verse": "Ri cwaj in c\u00e4mic, are chi kas tzij quinwetamaj na u w\u00e4ch ri Cristo, xukuje\u02c8 chi c\u00e4c\u02c8oji na ri nu chuk\u02c8ab junam jas ri xucoj ri Dios aretak xuc\u02c8astajisaj ri Jesucristo chquixol ri c\u00e4minakib. Cwaj quinrik c\u02c8\u00e4x junam ruc\u02c8 ri Cristo. Cwaj chi junam ri wanima\u02c8 in ruc\u02c8 ri ranima\u02c8 ri Cristo aretak xc\u00e4m ri Are\u02c8 rumal wech."
                },
                "11": {
                    "verse_nr": "11",
                    "verse": "Cu\u02c8l nu c\u02c8ux chi quinc\u02c8astaj na bi chquixol ri c\u00e4minakib, jas ri xuban ri Cristo."
                },
                "12": {
                    "verse_nr": "12",
                    "verse": "Kacojo ka chuk\u02c8ab churikic ri yo\u02c8m chkaw\u00e4ch rumal ri Cristo - Man quinbij taj chi ya nu rikom chi ronojel, chi ya in tz\u02c8akat chic, chi man c\u02c8o t\u00e4 chi ri rajwaxic chwe. C\u02c8o ri craj na chwe. Quintakej c\u02c8u na u ternexic ri Cristo rumal chi cu\u02c8l nu c\u02c8ux chi je\u02c8 quinel na jas ri utzalaj achi ri xuchomaj ri Cristo Jes\u00fas aretak xinuto\u02c8 pu k\u02c8ab ri Itzel."
                },
                "13": {
                    "verse_nr": "13",
                    "verse": "Kachalal, man quinbij taj chi ya nu banom chic ronojel ri craj ri Dios chwe. Ri quinban c\u00e4mic are ru sachic can ronojel wa\u02c8 ri ya xoc\u02c8owic, quintij nu chuk\u02c8ab chubanic ri c\u02c8\u00e4 c\u02c8o na chnuw\u00e4ch, ri m\u00e4ja\u02c8 quinbano."
                },
                "14": {
                    "verse_nr": "14",
                    "verse": "Je\u02c8 quinbano, quintij nu chuk\u02c8ab rech quinrika ri c\u02c8\u00e4 c\u02c8o na chnuw\u00e4ch, quinch\u02c8acanic. Ri Dios cusipaj na chwe ri c\u00e4yi\u02c8 chque ri quech\u02c8acanic, ri c\u02c8aslemal pa ri caj ri man c\u02c8o t\u00e4 u q\u02c8uisic. Are la\u02c8 ri c\u00e4yi\u02c8 chke uj, ri uj rech ri Cristo Jes\u00fas."
                },
                "15": {
                    "verse_nr": "15",
                    "verse": "Konojel ri uj, ri uj cojonelab ri c\u02c8o chi ri ka no\u02c8j ri yo\u02c8m rumal ri Cristo, rajwaxic chi je\u02c8 c\u00e4kachomaj wa\u02c8. We jun chi wi ri i chomanic ix, ri Dios cuban na chiwe chi c\u00e4k\u02c8alajin na ri kas tzij chiw\u00e4ch."
                },
                "16": {
                    "verse_nr": "16",
                    "verse": "We c\u02c8o q\u02c8uia ri ketam, we c\u02c8u ne xa jubik\u02c8 ri ka no\u02c8j, tzrajwaxic wi chi cujniman che ri Dios pa ronojel jas ri u c\u02c8utum chkaw\u00e4ch, ri ya ketam chic."
                },
                "17": {
                    "verse_nr": "17",
                    "verse": "Kachalal, chibana\u02c8 jas ri quinban in. Chitakej u banic xak xuwi ri c\u00e4ca\u02c8n ri winak ri je\u02c8 c\u00e4ca\u02c8no jas ri c\u00e4ka\u02c8n uj, jas ri ka c\u02c8utum chiw\u00e4ch."
                },
                "18": {
                    "verse_nr": "18",
                    "verse": "Jas ri nu bim chiwe q\u02c8uia mul, quinbij chi na jumul c\u00e4mic, rumal c\u02c8u wa\u02c8 sibalaj quinbisonic quinbij chi e c\u02c8o q\u02c8uia winak ri xa c\u00e4ca\u02c8n qui c\u02c8ulel che ri Cristo, tzel c\u02c8ut c\u00e4quil wi ri Utzalaj Tzij re ri Evangelio ri cutzijoj wi ru c\u00e4mical ri Cristo cho ri cruz."
                },
                "19": {
                    "verse_nr": "19",
                    "verse": "Chuq\u02c8uisbal ronojel c\u00e4sach na qui w\u00e4ch wa\u02c8 we winak ri\u02c8. Nim c\u02c8u c\u00e4quil wi ri itzel qui rayinic, c\u00e4quicoj wa\u02c8 che ri qui dios. C\u00e4quinimarisaj quib rumal ri q\u02c8uixbal ri qui banom, je\u02c8l c\u02c8u c\u00e4quilo. C\u00e4quichomaj xak xuwi ri ajuw\u00e4chulew."
                },
                "20": {
                    "verse_nr": "20",
                    "verse": "Ri uj c\u02c8ut, jela\u02c8 pa ri caj c\u02c8o wi ri kas ka tinimit. Rumal wa\u02c8 tajin cujeyen che ri To\u02c8l Ke, ri Kajaw Jesucristo, ri c\u00e4pe na pa ri caj."
                },
                "21": {
                    "verse_nr": "21",
                    "verse": "Ri Jesucristo cuq\u02c8uex na ri ka cuerpo ri c\u00e4karik wi c\u02c8\u00e4x amak\u02c8el. Cuban na che ri ka cuerpo chi sibalaj je\u02c8l na quelic junam jas ri rech ri Are\u02c8. Je\u02c8 cuban na ruc\u02c8 ri nimalaj u chuk\u02c8ab ri yo\u02c8m che rech c\u00e4takan na pa qui wi\u02c8 conojel, c\u02c8o c\u02c8u ri cajulew pu k\u02c8ab."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Chixquicot amak\u02c8el ronojel k\u02c8ij rumal ri Kajaw Jes\u00fas - Je ri\u02c8, lok\u02c8alaj tak wachalal, ri sibalaj cwaj quinwil i w\u00e4ch, chijiquiba i c\u02c8ux chrij ri Kajaw Jes\u00fas. Sibalaj quinquicot iwumal. Ix ri\u02c8 ri tojbal re ri nu chac. M\u00e4sach chiwe chi sibalaj ix lok\u02c8 chnuw\u00e4ch."
                },
                "2": {
                    "verse_nr": "2",
                    "verse": "Quinbochi\u02c8n che ri nan Evodia xukuje\u02c8 che ri nan S\u00edntique chi xak jun e c\u02c8ol wi pa ri qui chomanic, man c\u02c8o t\u00e4 c\u02c8u ch\u02c8oj chquixol, rumal chi e cachalal quib rumal ri Kajaw Jes\u00fas."
                },
                "3": {
                    "verse_nr": "3",
                    "verse": "Xukuje\u02c8 quinta\u02c8 tok\u02c8ob chawe, wach ajchac, rumal chi jicom ri awanima\u02c8 pa ronojel, chi cattob chque we kachalal ixokib ri\u02c8. Xechacun wuc\u02c8, xinquito\u02c8 chutzijoxic ri Utzalaj Tzij re ri Evangelio junam ruc\u02c8 ri Clemente, xukuje\u02c8 ri niq\u02c8uiaj chic ri xechacun wuc\u02c8. Tz\u02c8ibam c\u02c8u ri qui bi\u02c8 pa ri wuj re c\u02c8aslemal rumal ri Dios."
                },
                "4": {
                    "verse_nr": "4",
                    "verse": "Chixquicot amak\u02c8el ronojel k\u02c8ij rumal ri Kajaw Jes\u00fas. Quinbij chi na wa\u02c8 jumul chic chiwe: \u00a1Chixquicotok! \u2015quincha\u02c8."
                },
                "5": {
                    "verse_nr": "5",
                    "verse": "Chibana\u02c8 chi conojel quetam chi quixch\u02c8awic, chi lok\u02c8 queiwil wi conojel ri winak. M\u00e4sach pa iwanima\u02c8 chi xa jubik\u02c8 man c\u00e4pe ri Kajaw Jes\u00fas."
                },
                "6": {
                    "verse_nr": "6",
                    "verse": "Mixej ba\u02c8 iwib chuw\u00e4ch apachique ri c\u00e4petic. Xane xa chibana orar, chibij ronojel wa\u02c8 che ri Dios. Chixbochi\u02c8n che ri Dios amak\u02c8el ruc\u02c8 maltioxinic."
                },
                "7": {
                    "verse_nr": "7",
                    "verse": "We je\u02c8 quibano, ri Dios cuban na chi cuxlan ri iwanima\u02c8. Je ri\u02c8 chi ri winak c\u00e4quicajmaj na wa\u02c8 chi man quixej t\u00e4 iwib. Ri uxlanem ri\u02c8 ri cuya ri Dios chiwe cuchajij na ri iwanima\u02c8 xukuje\u02c8 ri i chomanic, rumal chi c\u00e4cu\u02c8bi na i c\u02c8ux chrij ri Cristo Jes\u00fas."
                },
                "8": {
                    "verse_nr": "8",
                    "verse": "Chichomaj ba\u02c8 xak xuwi ri kas utz - Kachalal, chuq\u02c8uisbalil ronojel cwaj quinbij chiwe chi pa ronojel ri quichomaj, chixchoman chrij ri kas tzij, xukuje\u02c8 chrij ri kas utzil. Chixchoman chrij ri kas jicom, xukuje\u02c8 chrij ri man \u00e4was t\u00e4 u banic. Chixchoman na chrij ri je\u02c8lic xukuje\u02c8 chrij ri utz c\u00e4quita wi ri winak, ri utz u banic, ri nim quil wi cumal."
                },
                "9": {
                    "verse_nr": "9",
                    "verse": "Chibana ri nu c\u02c8utum chiw\u00e4ch, ri nu bim chiwe chi rajwaxic quibano. Chibana ronojel ri i tom pa nu chi\u02c8, xukuje\u02c8 ri iwilom chi quinbano. We quiban ronojel wa\u02c8 ri ka Dios ri cubano chi cuxlan ri iwanima\u02c8 c\u00e4c\u02c8oji na iwuc\u02c8."
                },
                "10": {
                    "verse_nr": "10",
                    "verse": "Waral c\u00e4kil wi ri xquiya ri Filipenses chuto\u02c8ic ri ap\u00f3stol Pablo - Sibalaj quinquicot rumal ri Kajaw Jes\u00fas chi ya xixchoman chi na jumul chic chwij. Man quinbij taj chi xa xinsach chiwe. Wetam chi xa man xixcowin t\u00e4 che nu to\u02c8ic, pune xixoc il wumal."
                },
                "11": {
                    "verse_nr": "11",
                    "verse": "Man are t\u00e4 rumal chi c\u02c8o rajwaxic chwe chi quinbij wa\u02c8 chiwe. Quincowinic quinquicot ruc\u02c8 ri jubik\u02c8 ri c\u02c8o wuc\u02c8."
                },
                "12": {
                    "verse_nr": "12",
                    "verse": "Wetam in ri meba\u02c8il, ri xak jubik\u02c8 c\u02c8olic. Wetam xukuje\u02c8 ri k\u02c8inomal, ri c\u02c8o q\u02c8uia jastak we. Ri in wetamam ronojel u w\u00e4ch c\u02c8aslemal, we are c\u02c8o ri nu wa, we ne are la\u02c8 chi quinnumic, man c\u02c8o t\u00e4 nu wa. Xinwetamaj jas quinbano we c\u02c8o q\u02c8uia ri jastak we, xukuje\u02c8 we c\u02c8o meba\u02c8il, c\u02c8o c\u02c8u ri cajwataj chwe."
                },
                "13": {
                    "verse_nr": "13",
                    "verse": "Quincowin chuch\u02c8ijic ronojel rumal ri Cristo ri cuya nu chuk\u02c8ab."
                },
                "14": {
                    "verse_nr": "14",
                    "verse": "Pune je ri\u02c8, utz i banom che nu to\u02c8ic pa ri c\u02c8\u00e4x ri nu rikom."
                },
                "15": {
                    "verse_nr": "15",
                    "verse": "Je\u02c8 jas ri iwetam ix, ri ix aj Filipos, xak xuwi ri ix c\u02c8o ri xitak bi chwe chumaltioxixic ri tobanic ri xinya chiwe. Man c\u02c8o t\u00e4 xquiya ri niq\u02c8uiaj cojonelab chic. Are wa\u02c8 ri xiban chwe aretak xinchap u tzijoxic ri Utzalaj Tzij re ri Evangelio, xine\u02c8 pa ri tinimit Macedonia."
                },
                "16": {
                    "verse_nr": "16",
                    "verse": "Xukuje\u02c8 aretak in c\u02c8o pa ri tinimit Tesal\u00f3nica, c\u02c8o ri xitak bi che nu to\u02c8ic. Man xak xuwi t\u00e4 jumul xitak bi ri rajwaxic chwe."
                },
                "17": {
                    "verse_nr": "17",
                    "verse": "Ri in c\u02c8ut man xa t\u00e4 quintzucuj ri c\u00e4sipax chwe, xane quintzucuj ru banic utzil chiwe, rech c\u02c8o na ri cutz\u02c8ibaj ri Dios pa ri i cuenta chicaj."
                },
                "18": {
                    "verse_nr": "18",
                    "verse": "Nu cochim ba\u02c8 ronojel. Man kas t\u00e4 rajwaxic ronojel wa\u02c8 ri xitak lok chwe rumal ri Epafrodito. Tzij ri\u02c8 chi q\u02c8uia wa\u02c8 ri xiya ix chwe. Quinna\u02c8 in chi je\u02c8 ta ne are jun c\u02c8oc\u02c8alaj cunabal sipam cho ri Dios. Wetam chi ri Dios sibalaj je\u02c8l c\u00e4ril wa\u02c8."
                },
                "19": {
                    "verse_nr": "19",
                    "verse": "Ri Kajaw Dios c\u02c8ut cuya na ronojel ri rajwaxic chiwe, rumal chi q\u02c8uia ri je\u02c8lalaj u k\u02c8inomal c\u02c8olic rumal ri Cristo Jes\u00fas."
                },
                "20": {
                    "verse_nr": "20",
                    "verse": "\u00a1Chnimarisax ta ba\u02c8 u k\u02c8ij ri Dios ka Tat c\u00e4mic, xukuje\u02c8 pa tak ri k\u02c8ij ri junab ri quepe na! Am\u00e9n."
                },
                "21": {
                    "verse_nr": "21",
                    "verse": "Q\u02c8uisbal re ri carta - Chiya rutzil qui w\u00e4ch conojel ri quecojon che ri Kajaw Jesucristo, ri e rech ri Dios. Ri kachalal ri e c\u02c8o wuc\u02c8 in waral c\u00e4quitak bi rutzil i w\u00e4ch ix nimalaj iwonojel."
                },
                "22": {
                    "verse_nr": "22",
                    "verse": "Conojel ri niq\u02c8uiaj cojonelab chic ri e c\u02c8o waral, ri e rech ri Dios, xukuje\u02c8 c\u00e4quitak bi rutzil i w\u00e4ch, m\u00e1s na ri e c\u02c8o pa rachoch ri C\u00e9sar, ri nimalaj takanel."
                },
                "23": {
                    "verse_nr": "23",
                    "verse": "Are ta ba\u02c8 ri Kajaw Jesucristo c\u00e4tewchin chiwe, cutok\u02c8obisaj ta na i w\u00e4ch ix nimalaj iwonojel. Am\u00e9n."
                }
            }
        }
    }
}