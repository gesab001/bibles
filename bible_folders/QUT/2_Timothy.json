{
    "version": "QUT",
    "book_name": "2 Timothy",
    "book_nr": "55",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "RI UCAB CARTA RI XUTZ\u02c8IBAJ RI SAN PABLO CHE RI TIMOTEO - Ri ap\u00f3stol Pablo c\u02c8o pa che\u02c8 aretak xutz\u02c8ibaj bi we carta ri\u02c8 che ri kachalal Timoteo - In wa\u02c8, ri Pablo, in ap\u00f3stol. In jun chque ru tako\u02c8n ri Jesucristo. Je wa\u02c8 nu banic rumal chi are u rayinic ri Dios chi quintzijoj ri c\u02c8aslemal ri man c\u02c8o t\u00e4 u q\u02c8uisic, ri xuchi\u02c8j lok chke. Ri c\u02c8aslemal ri\u02c8 c\u00e4karik na rumal chi xa uj jun ruc\u02c8 ri Cristo Jes\u00fas."
                },
                "2": {
                    "verse_nr": "2",
                    "verse": "Lok\u02c8alaj Timoteo, quintz\u02c8ibaj bi we wuj ri\u02c8 chawe, je\u02c8 ta ne chi at nu c\u02c8ojol. Are ta ba\u02c8 ri Dios ka Tat xukuje\u02c8 ri Kajaw Jesucristo quel u c\u02c8ux chawe, cutok\u02c8obisaj a w\u00e4ch, cubano chi cuxlan rawanima\u02c8."
                },
                "3": {
                    "verse_nr": "3",
                    "verse": "Rajwaxic u tzijoxic ri nimalaj tok\u02c8ob ru banom ri Jesucristo - Ri in quinya maltioxinic che ri Dios ri tajin quinpat\u00e4nij jas ri xca\u02c8n ri ka nan ka tat ojer, quinna\u02c8 pa wanima\u02c8 chi man c\u02c8o t\u00e4 etzelal nu banom. Amak\u02c8el aretak catna\u02c8taj chwe, wachalal, chi pak\u02c8ij chi chak\u02c8ab quinban orar pa wi\u02c8 ruc\u02c8 maltioxinic."
                },
                "4": {
                    "verse_nr": "4",
                    "verse": "Aretak c\u00e4na\u02c8taj chwe ri ok\u02c8ej ri xabano, aretak xatinya can a tuquiel, sibalaj quinrayij quinwil a w\u00e4ch rech c\u00e4quicot chi na m\u00e1s ri wanima\u02c8."
                },
                "5": {
                    "verse_nr": "5",
                    "verse": "C\u00e4na\u02c8taj chwe chi kas tzij at cojoninak, man cuban t\u00e4 c\u02c8u quieb a c\u02c8ux. Je ri\u02c8 ri qui cojonic ri nan Loida ri awati\u02c8t, xukuje\u02c8 ri Eunice ra nan ri xecojon nabe chaw\u00e4ch at. Tzij la\u02c8 in quincojo chi je\u02c8 cabano jas ri xca\u02c8n ri e are\u02c8, xecojonic, je\u02c8 caban at xukuje\u02c8, catcojonic."
                },
                "6": {
                    "verse_nr": "6",
                    "verse": "Rumal wa\u02c8 ri in cwaj quinna\u02c8taj chawe chi rajwaxic cac\u02c8asuj ri cuinem ri sipam chawe rumal ri Dios aretak xinya ri nu k\u02c8ab pa wi\u02c8."
                },
                "7": {
                    "verse_nr": "7",
                    "verse": "Je\u02c8 quinbij wa\u02c8 chawe rumal chi ri Esp\u00edritu ri u yo\u02c8m ri Dios chke man cuban taj chi cuxej rib ri kanima\u02c8. Xane ri Esp\u00edritu ru yo\u02c8m chke cuya u chuk\u02c8ab ri kanima\u02c8, cubano chi c\u00e4kaj kib, xukuje\u02c8 cubano chi utz ri cujchomanic, man c\u00e4ka\u02c8n taj xa jas ri c\u00e4kaj uj."
                },
                "8": {
                    "verse_nr": "8",
                    "verse": "Rumal wa\u02c8 matq\u02c8uix ba\u02c8 chutzijoxic ronojel ri utzil ru banom ri Kajaw Jes\u00fas pa ri ka c\u02c8aslemal. Matq\u02c8uix chwe in xukuje\u02c8 chi in c\u02c8o pa che\u02c8 rumal chi tajin quintzijoj ri utzalaj tzij chrij ri Kajaw Jes\u00fas. Chach\u02c8ija ba\u02c8 awe ri c\u02c8\u00e4xc\u02c8ol ri c\u00e4riktaj rumal ru tzijoxic ri Utzalaj Tzij re ri Evangelio. Chabana wa\u02c8 ruc\u02c8 ri chuk\u02c8ab ri yo\u02c8m chawe rumal ri Dios."
                },
                "9": {
                    "verse_nr": "9",
                    "verse": "Ri Dios are xujto\u02c8wic xukuje\u02c8 xujusiq\u02c8uij rech cujc\u02c8oji ruc\u02c8 ri Are\u02c8, utz c\u02c8u ri ka c\u02c8aslemal chuw\u00e4ch. Je\u02c8 u banom ri Dios wa\u02c8 chke, man rumal t\u00e4 ri utzil ri ka\u02c8nom, xane rumal chi u chomam ri Are\u02c8 chi cutok\u02c8obisaj ka w\u00e4ch. Je ri\u02c8 ru chomanic ri Dios pa ka wi\u02c8 pa ri ojer tak k\u02c8ij, aretak m\u00e4jok c\u00e4bantaj ri cajulew rumal, chi cutok\u02c8obisaj ka w\u00e4ch rumal ri Cristo Jes\u00fas."
                },
                "10": {
                    "verse_nr": "10",
                    "verse": "C\u00e4mic c\u02c8ut c\u02c8utum chkaw\u00e4ch chi ri Dios cuban tok\u02c8ob rumal ru petic ri Cristo Jes\u00fas ri To\u02c8l Ke. Ri Cristo xresaj u chuk\u02c8ab ri c\u00e4mical, xuk\u02c8alajisaj c\u02c8u chkaw\u00e4ch ri c\u02c8aslemal ri man c\u02c8o t\u00e4 u q\u02c8uisic. Je\u02c8 xuban wa\u02c8 rumal ri Utzalaj Tzij re ri Evangelio."
                },
                "11": {
                    "verse_nr": "11",
                    "verse": "Are ri Dios xincojow chutzijoxic we Utzalaj Tzij ri\u02c8 rech ri Evangelio, xukuje\u02c8 xinucoj che ap\u00f3stol, jun chque ru tako\u02c8n ri Jesucristo, rech quinya we tijonic ri\u02c8 chque ri niq\u02c8uiaj winak chic."
                },
                "12": {
                    "verse_nr": "12",
                    "verse": "Tzrumal wa\u02c8 tajin quinrik ronojel wa\u02c8 we c\u02c8\u00e4x ri\u02c8. Jicom c\u02c8ut ri wanima\u02c8 chrij ri Dios, man quinq\u02c8uix taj rumal chi ri in wetam jachin che in cojoninak wi. Kas tzij c\u02c8ut wetam chi c\u02c8o u chuk\u02c8ab ri Dios chuchajixic ri okxan ru yo\u02c8m chwe, xukuje\u02c8 ri okxan ri xinjach in pu k\u02c8ab ri Are\u02c8 c\u02c8\u00e4 copan na ri k\u02c8ij aretak c\u00e4tzelej lok ri Jes\u00fas."
                },
                "13": {
                    "verse_nr": "13",
                    "verse": "Ri at, Timoteo, aretak caya tijonic, chatzijoj ri utzalaj tijonic ri man c\u02c8o t\u00e4 etzelal chupam, junam jas ri a tatabem wumal. Chac\u02c8utu pa ra c\u02c8aslemal chi kas at cojoninak che ri Evangelio, lok\u02c8 chawila wi ri Dios, xukuje\u02c8 conojel winak rumal chi xa uj jun ruc\u02c8 ri Cristo Jes\u00fas."
                },
                "14": {
                    "verse_nr": "14",
                    "verse": "Ruc\u02c8 ru chuk\u02c8ab ri Lok\u02c8alaj Esp\u00edritu ru yo\u02c8m ri Dios pa kanima\u02c8, chachajij c\u02c8u ri okxan ri nim u banic, ri yo\u02c8m chawe rumal ri Dios."
                },
                "15": {
                    "verse_nr": "15",
                    "verse": "Je\u02c8 jas ri awetam, in wonobam canok cumal conojel ri cojonelab ri e c\u02c8o pa tak ri tinimit re Asia. Ri Figelo xukuje\u02c8 ri Herm\u00f3genes e are\u02c8 jujun chque ri xca\u02c8n wa\u02c8 chwe."
                },
                "16": {
                    "verse_nr": "16",
                    "verse": "Are ta ba\u02c8 ri Kajaw Jes\u00fas chetewchun na ri e c\u02c8o pa rachoch ri Ones\u00edforo, chutok\u02c8obisaj ta na qui w\u00e4ch rumal chi q\u02c8uialaj mul ri are\u02c8 u banom utzil chwe, u yo\u02c8m jororemal che ri wanima\u02c8. Man xq\u02c8uix t\u00e4 c\u02c8u chwe chi ri in, in c\u02c8o pa che\u02c8, in ximom ruc\u02c8 ximibal re ch\u02c8ich\u02c8."
                },
                "17": {
                    "verse_nr": "17",
                    "verse": "Xane aretak ri are\u02c8 xul pa ri tinimit Roma, xel ch\u02c8uj che nu tzucuxic, c\u02c8\u00e4 xinurik na."
                },
                "18": {
                    "verse_nr": "18",
                    "verse": "Ri at awetam chi sibalaj xujuto\u02c8 pa ri tinimit \u00c9feso. Chuya ta ba\u02c8 ri Kajaw Jes\u00fas che ri Ones\u00edforo chi quel u c\u02c8ux ri Dios che, chutok\u02c8obisaj ta na u w\u00e4ch pa ri k\u02c8ij ri cuk\u02c8at tzij."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Chabana\u02c8 jas ri cuban jun utzalaj soldado rech ri Jesucristo - Ri at c\u02c8ut, Timoteo, at je\u02c8 ta ne nu c\u02c8ojol. Rumal wa\u02c8 quinbij chawe: Chacojo ri chuk\u02c8ab ri yo\u02c8m chawe rumal ru tok\u02c8ob ri Dios ri xarik ruc\u02c8 ri Cristo Jes\u00fas."
                },
                "2": {
                    "verse_nr": "2",
                    "verse": "Ri tijonic ri a tom aretak quintzijon chquiw\u00e4ch q\u02c8uialaj winak, chaya wa\u02c8 pa qui k\u02c8ab achijab cojonelab ri jicom canima\u02c8, ri quecowin che qui tijoxic niq\u02c8uiaj chic."
                },
                "3": {
                    "verse_nr": "3",
                    "verse": "Timoteo, chach\u02c8ija awe ri c\u02c8\u00e4xc\u02c8ol junam wuc\u02c8 in jas ri rajwaxic cuban jun utzalaj soldado rech ri Jesucristo."
                },
                "4": {
                    "verse_nr": "4",
                    "verse": "Man c\u02c8o t\u00e4 jun utzalaj soldado cunim rib chubanic jas ri c\u00e4ca\u02c8n ri niq\u02c8uiaj winak chic ri man e soldados taj we kas tzij craj cuban ru rayinic ri qui nimal soldados ri c\u00e4takan puwi\u02c8."
                },
                "5": {
                    "verse_nr": "5",
                    "verse": "Je ri\u02c8 xukuje\u02c8 ri jun ajdeporte. Man cuch\u02c8ac t\u00e4 ri\u02c8 ri premio we man cubano jas ri c\u00e4takan wi ri c\u02c8amal be rech ri deporte."
                },
                "6": {
                    "verse_nr": "6",
                    "verse": "Xukuje\u02c8 ri jun ajchac pa juyub ri sibalaj cutij u k\u02c8ij che ru chac, che ri are\u02c8 ya\u02c8tal wi chi cuyac nimalaj cosecha chquiw\u00e4ch conojel ri niq\u02c8uiaj chic."
                },
                "7": {
                    "verse_nr": "7",
                    "verse": "Chatchoman ba\u02c8 chrij ri tajin quinbij chawe. Are c\u02c8u ri Kajaw Jesucristo cuya na utzalaj a chomanic chuch\u02c8obic ronojel."
                },
                "8": {
                    "verse_nr": "8",
                    "verse": "Amak\u02c8el chna\u02c8taj ri Jesucristo chawe. (Ri nim takanel David are u mam ri Are\u02c8 ojer.) Ri Jesucristo xc\u02c8astaj chquixol ri c\u00e4minakib. Are wa\u02c8 ri Utzalaj Tzij re ri Evangelio ri quintzijoj in."
                },
                "9": {
                    "verse_nr": "9",
                    "verse": "Rumal ru tzijoxic ri Evangelio nu rikom c\u02c8\u00e4x. In ximom ruc\u02c8 ximibal re ch\u02c8ich\u02c8. Je\u02c8 qui banom chwe jas jun banal etzelal. Pune in ximom in, in tz\u02c8aptalic, are ru Lok\u02c8 Pixab ri Dios man tz\u02c8aptal taj, quel u tzijol pa ronojel tinimit."
                },
                "10": {
                    "verse_nr": "10",
                    "verse": "Rumal c\u02c8u wa\u02c8 quinch\u02c8ij ronojel u w\u00e4ch c\u02c8\u00e4x xa rumal quech ri e cha\u02c8tal rumal ri Dios, rech xukuje\u02c8 ri e are\u02c8 c\u00e4quirik ru tobanic ri Dios, ri c\u00e4quiriko we xa e jun ruc\u02c8 ri Cristo Jes\u00fas. C\u00e4quirik c\u02c8u na ri je\u02c8lalaj juluwem rachi\u02c8l ri c\u02c8aslemal ri man c\u02c8o t\u00e4 u q\u02c8uisic."
                },
                "11": {
                    "verse_nr": "11",
                    "verse": "Kas tzij we tzij ri\u02c8 ri quebixoxic: We ri uj je\u02c8 ta ne uj c\u00e4minak junamruc\u02c8 ri Cristo, man uj c\u02c8o t\u00e4 c\u02c8upa ri ojer ka c\u02c8aslemal, c\u00e4karik nari utzalaj ka c\u02c8aslemal ruc\u02c8 ri Are\u02c8."
                },
                "12": {
                    "verse_nr": "12",
                    "verse": "We c\u00e4kach\u02c8ij ri c\u02c8\u00e4x ri petinak chkij,cujtakan na ruc\u02c8 ri Are\u02c8.We c\u00e4kabij chi ri uj, man uj cojoninakt\u00e4 che ri Cristo, xukuje\u02c8 cubij na ri Are\u02c8chi kas tzij man uj cojoninak t\u00e4 che."
                },
                "13": {
                    "verse_nr": "13",
                    "verse": "Pune ta ne man jicom ri kanima\u02c8, arekas tzij chi jicom ri ranima\u02c8 ri Jes\u00fas,rumal chi ri Are\u02c8 man cuya\u02c8 tajchi mat cubij rib chi kas tzijAre ri Dios."
                },
                "14": {
                    "verse_nr": "14",
                    "verse": "Chabana\u02c8 chi utz ra chac cho ri Dios - Timoteo, c\u02c8o ri rajwaxic cana\u02c8taj chque ri kachalal cojonelab. Cheapixbaj cho ri Dios chi mech\u02c8ojin chquij tak tzij, chquij tak tijonic, chquij ri qui chomanic ri winak rumal chi we ch\u02c8oj ri\u02c8 man c\u02c8o t\u00e4 c\u00e4ch\u02c8ac che, xane xa quetzak ri kachalal rumal."
                },
                "15": {
                    "verse_nr": "15",
                    "verse": "Chacojo a chuk\u02c8ab rech utz quel ra chac cho ri Dios. Chabana jun utzalaj ajchac chutzijoxic ri Utzalaj Tzij re ri Evangelio, ri man c\u02c8o t\u00e4 jas catq\u02c8uix wi rumal chi jicom caban chuc\u02c8utic ri kas tzij chrij ru Lok\u02c8 Pixab ri Dios."
                },
                "16": {
                    "verse_nr": "16",
                    "verse": "Mabij awe ri q\u02c8uialaj tak tzij ri man c\u02c8o t\u00e4 qui pat\u00e4n, ri man e rech t\u00e4 ri Dios. Chabij chque ri cojonelab chi m\u00e4quibij que wa\u02c8 rumal chi we je\u02c8 c\u00e4ca\u02c8no, man queniman t\u00e4 chi che ru Lok\u02c8 Pixab ri Dios, xane quetzak na."
                },
                "17": {
                    "verse_nr": "17",
                    "verse": "We quequicoj ri tzij ri man e utz taj che qui tijoxic niq\u02c8uiaj chic, man utz t\u00e4 c\u02c8u ri\u02c8. Xa queq\u02c8uiyar wa\u02c8 chquixol ri cojonelab je\u02c8 jas jun c\u02c8\u00e4xalaj yabil ri sibalaj cusipaj rib, jas ri cuban ri itzel tak ch\u02c8a\u02c8c ri man queutzir taj. Jujun chque ri winak ri tajin c\u00e4quic\u02c8ut ri itzel tak tzij ri\u02c8, e are\u02c8 ri Himeneo rachi\u02c8l ri Fileto."
                },
                "18": {
                    "verse_nr": "18",
                    "verse": "We tata\u02c8ib ri\u02c8, e tzakinak, qui yo\u02c8m can ri kas tzij rech ru Lok\u02c8 Pixab ri Dios, c\u00e4quibij chi ya xc\u02c8ulmataj ri qui c\u02c8astajibal ri c\u00e4minakib. Rumal c\u02c8u wa\u02c8 jujun chque ri cojonelab tajin cuban quieb qui c\u02c8ux, jun chi wi ri qui chomanic."
                },
                "19": {
                    "verse_nr": "19",
                    "verse": "Pune c\u02c8u c\u00e4c\u02c8ulmataj wa\u02c8, ri Dios u banom chi ri cojonelab e je\u02c8 ta ne jun tac\u02c8alibal o jun cimiento ri sibalaj co c\u02c8olic, ri man c\u02c8o t\u00e4 jun ri c\u00e4cowinic cuslabisaj. Ketam chi ru banom ri Dios are kas tzij, rumal wa\u02c8 u cojom we t\u02c8ikbal ri\u02c8 chrij ri cimiento. Are wa\u02c8 we tzij ri\u02c8: \u201cRi Kajaw Dios cuch\u02c8ob qui w\u00e4ch ri winak ri e rech ri Are\u02c8,\u201d \u2015c\u00e4cha ri\u02c8. C\u02c8o jun chic ri cubij: \u201cRonojel winak ri cubij chi cojoninak che ri Kajaw Dios, chuya can u banic ri etzelal,\u201d \u2015c\u00e4cha\u02c8."
                },
                "20": {
                    "verse_nr": "20",
                    "verse": "Pa jun nimalaj ja e c\u02c8o q\u02c8uia jastak ri c\u02c8o qui pat\u00e4n che ri ajchak\u02c8el ja. E c\u02c8o jastak ri e banom re k\u02c8\u00e4n puak xukuje\u02c8 ri e banom re sak puak. E c\u02c8o c\u02c8u niq\u02c8uiaj chic ri e banom xa ruc\u02c8 che\u02c8, xukuje\u02c8 ri e banom xa ruc\u02c8 ulew. Ri jastak ri nimak na qui k\u02c8ij e tasom wa\u02c8 rumal ri ajchak\u02c8el ja rech quecoj xak xuwi pa tak nimak\u02c8ij. Are c\u02c8u ri niq\u02c8uiaj chic ri man nimak t\u00e4 m\u00e1s qui k\u02c8ij, e are wa\u02c8 ri quecoj ronojel k\u02c8ij."
                },
                "21": {
                    "verse_nr": "21",
                    "verse": "We c\u02c8o jun winak craj chi nim quil wi rumal ri Dios rech c\u02c8o u pat\u00e4n chque conojel ri utzalaj tak chac ri cuban ri ka Tat, ri winak ri\u02c8 rajwaxic chi ch\u02c8ajch\u02c8oj ri ranima\u02c8, man cuban t\u00e4 ri etzelal. Je ri\u02c8 c\u02c8o u pat\u00e4n chubanic apachique u w\u00e4ch utzil."
                },
                "22": {
                    "verse_nr": "22",
                    "verse": "Ri at, Timoteo, chaya ba\u02c8 can ri man utz taj ri c\u00e4caj c\u00e4ca\u02c8n ri alabom, ri alitomab ri m\u00e4ja\u02c8 c\u00e4c\u02c8oji qui chomanic. Ri at c\u02c8ut, chatakej u banic ri utz pa ra c\u02c8aslemal cho ri Dios. Chatcojon che ri Dios, cheawaj ri winak, chabana ri utzil cuc\u02c8 conojel. Match\u02c8ojin cuc\u02c8 rech cuxlan rawanima\u02c8. Chabana wa\u02c8 junam cuc\u02c8 conojel ri cojonelab ri tajin c\u00e4quita\u02c8 tok\u02c8ob che ri Kajaw Jes\u00fas, ch\u02c8ajch\u02c8oj c\u02c8u ri canima\u02c8."
                },
                "23": {
                    "verse_nr": "23",
                    "verse": "Maya c\u02c8olibal chque tak ri tzij, ri chomanic ri man c\u02c8o t\u00e4 qui pat\u00e4n, cuc\u02c8 winak ri man coc t\u00e4 tzij pa qui jolom. Awetam c\u02c8ut chi ru banic wa\u02c8 cuwalijisaj ch\u02c8oj."
                },
                "24": {
                    "verse_nr": "24",
                    "verse": "Ri pat\u00e4nil re ri Kajaw Jes\u00fas, man ya\u02c8tal t\u00e4 che chi c\u00e4ch\u02c8ojinic, xane rajwaxic c\u00e4ch\u02c8awic, cuban utzil chque conojel ri winak. Xukuje\u02c8 rajwaxic c\u00e4na\u02c8w che qui tijoxic, cuchajij paciencia cuc\u02c8."
                },
                "25": {
                    "verse_nr": "25",
                    "verse": "Rajwaxic chi ri are\u02c8 man cunimarisaj t\u00e4 rib aretak cusuc\u02c8uba\u02c8 ri qui chomanic ri xa quec\u02c8ulelanic. Craj ne ri Dios cuya pa canima\u02c8 chi c\u00e4quich\u02c8ob ri kas tzij, c\u00e4quiq\u02c8uex c\u02c8u na ri qui chomanic."
                },
                "26": {
                    "verse_nr": "26",
                    "verse": "We je ri\u02c8 c\u00e4ca\u02c8no, quebul na pa sak, c\u00e4quich\u02c8ob na. Quebel na chupam ri chap\u00e4bal ru cojom ri Itzel chque. Are wa\u02c8 ri diablo ri e u chapom, u banom c\u02c8u chque chi are c\u00e4ca\u02c8n ronojel jas ri craj ri are\u02c8."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Waral c\u00e4kil wi jas ri qui banic ri winak pa ri q\u02c8uisbal tak k\u02c8ij - Timoteo, chach\u02c8obo wa\u02c8 xukuje\u02c8, chi pa ri q\u02c8uisbal tak k\u02c8ij quepe na k\u02c8ij ri sibalaj c\u00e4quirik c\u02c8\u00e4x ri winak."
                },
                "2": {
                    "verse_nr": "2",
                    "verse": "Ri winak xa c\u00e4caj na quib chbil quib, man quel t\u00e4 qui c\u02c8ux chque ri cach winak. M\u00e1s lok\u02c8 na c\u00e4quil wi ri puak, xukuje\u02c8 ri k\u02c8inomal. C\u00e4ca\u02c8n nimal, nim c\u00e4quina\u02c8 quib pa canima\u02c8. C\u00e4quitze\u02c8j u w\u00e4ch ri Dios, xukuje\u02c8 c\u00e4quitze\u02c8j qui w\u00e4ch ri winak. We itzel tak winak ri\u02c8 man queniman t\u00e4 chic chque ri qui tat qui nan, man c\u02c8o t\u00e4 ne jubik\u02c8 ri maltioxinic pa canima\u02c8. Man nim t\u00e4 c\u00e4quil wi ri Dios, man nim t\u00e4 c\u02c8u c\u00e4quil wi ri takaninak ri Are\u02c8."
                },
                "3": {
                    "verse_nr": "3",
                    "verse": "Tzare wa\u02c8 ri qui banic ri winak pa we q\u02c8uisbal tak k\u02c8ij ri\u02c8. Man quel t\u00e4 na qui c\u02c8ux, man c\u00e4quitok\u02c8obisaj t\u00e4 u w\u00e4ch jachin jun, xane xak xuwi c\u00e4ca\u02c8no jas ri c\u00e4caj ri e are\u02c8. C\u00e4quiyac tzijtal, man quecowin taj c\u00e4quik\u02c8il quib che ri itzel tak rayinic ri c\u02c8o pa canima\u02c8. Sibalaj e c\u02c8a\u02c8n, xukuje\u02c8 tzel c\u00e4quil wi ronojel u w\u00e4ch utzil, quec\u02c8ulelan na che."
                },
                "4": {
                    "verse_nr": "4",
                    "verse": "C\u00e4ca\u02c8n na c\u02c8\u00e4x chque tak ri cachi\u02c8l, quequijach na can pa qui k\u02c8ab ri qui c\u02c8ulel. Man c\u00e4quichomaj t\u00e4 na jas ri tajin c\u00e4ca\u02c8no, xa c\u00e4ca\u02c8n ri c\u00e4caj ri e are\u02c8. Sibalaj c\u00e4quinimarisaj na quib, c\u00e4quichomaj chi xuwi ri e are\u02c8 c\u02c8o quetambal. Que\u02c8 na canima\u02c8 cuc\u02c8 ri jastak rech ri uw\u00e4chulew. Are c\u02c8u ri Dios, man c\u00e4caj taj."
                },
                "5": {
                    "verse_nr": "5",
                    "verse": "We winak ri\u02c8 c\u00e4quesaj na qui w\u00e4ch ri kas e cojonelab che ri Cristo. Xak chquichi\u02c8 c\u00e4ca\u02c8no chi e cojonelab. Tzpa ri canima\u02c8 c\u02c8ut c\u00e4quibij wi chi man c\u02c8o t\u00e4 u pat\u00e4n ri cojonic, man c\u02c8o t\u00e4 c\u02c8u u chuk\u02c8ab. Chatasa ba\u02c8 awib chquij we winak ri\u02c8, matc\u02c8oji cuc\u02c8."
                },
                "6": {
                    "verse_nr": "6",
                    "verse": "Quinbij wa\u02c8 chawe rumal chi jujun chque we winak ri\u02c8 queboc na pa tak ja che subunic, quecowin c\u02c8u na che qui subic ri ixokib ri man e jicom taj, ri c\u02c8\u00e4x canima\u02c8 rumal chi q\u02c8uia ri qui mac. Tzare c\u02c8u ri itzel tak qui rayinic c\u02c8amowinak qui be."
                },
                "7": {
                    "verse_nr": "7",
                    "verse": "We ixokib ri\u02c8 ronojel k\u02c8ij c\u00e4quitzucuj qui no\u02c8j chucu\u02c8bisaxic qui c\u02c8ux, rumal c\u02c8u wa\u02c8 xa c\u00e4quitatabej ri qui tzij apachinok. Man quecowin t\u00e4 c\u02c8u jubik\u02c8 c\u00e4quetamaj na ri kas tzij."
                },
                "8": {
                    "verse_nr": "8",
                    "verse": "We winak ri\u02c8 ri xinbij, ri e are\u02c8 je\u02c8 c\u00e4ca\u02c8no jas ri xca\u02c8n ri ajk\u02c8ijab ri Janes rachi\u02c8l ri Jambres ri xquik\u02c8atej u w\u00e4ch ri ka mam Mois\u00e9s. Je ri\u02c8 xukuje\u02c8 we winak ri\u02c8 c\u00e4quik\u02c8atej na u w\u00e4ch ri kas tzij rumal chi sachinak ri qui no\u02c8j, ri qui chomanic. Man c\u02c8o t\u00e4 c\u02c8u qui pat\u00e4n we winak ri\u02c8, rumal chi man jicom t\u00e4 chi ri canima\u02c8 chrij ri Dios, man c\u02c8o t\u00e4 qui cojonic."
                },
                "9": {
                    "verse_nr": "9",
                    "verse": "Man utz t\u00e4 c\u02c8ut quel wi ri c\u00e4ca\u02c8no rumal chi conojel ri winak c\u00e4quetamaj na chi xa e conab, man c\u02c8o t\u00e4 c\u00e4quich\u02c8obo. Je\u02c8 c\u00e4quic\u02c8ulmaj na jas ri xquic\u02c8ulmaj ri tata\u02c8ib ri xquik\u02c8atej u w\u00e4ch ri ka mam Mois\u00e9s."
                },
                "10": {
                    "verse_nr": "10",
                    "verse": "Ri ap\u00f3stol Pablo cuya ri q\u02c8uisbal u pixbenic che ri Timoteo - Ri at c\u02c8ut, Timoteo, kas a takem u banic ri nu c\u02c8utum chaw\u00e4ch, xukuje\u02c8 ronojel jas ri nu banom pa ri nu c\u02c8aslemal. Awetam ri nu chomanic, xukuje\u02c8 jas ri nu cojonic. Awetamam ri nu banic, chi quinchajij paciencia cuc\u02c8 ri winak, xukuje\u02c8 chi lok\u02c8 quewilo. Awetam xukuje\u02c8 chi jicom ri wanima\u02c8 chuch\u02c8ijic ronojel u w\u00e4ch c\u02c8\u00e4x."
                },
                "11": {
                    "verse_nr": "11",
                    "verse": "We c\u02c8\u00e4x ri\u02c8 are ri nu rikom cumal ri winak, xukuje\u02c8 c\u02c8o chi niq\u02c8uiaj c\u02c8\u00e4xc\u02c8ol chic nu rikom in. Awetam ronojel ri c\u02c8\u00e4x ri xinrik pa ri tinimit Antioqu\u00eda, ri xinrik pa ri tinimit Iconio, xukuje\u02c8 ri xinrik pa ri tinimit Listra. Xinch\u02c8ij na ronojel we nimalaj c\u02c8\u00e4x ri\u02c8 ri xca\u02c8n ri winak chwe. Ri Kajaw Jes\u00fas c\u02c8ut xinresaj pa qui k\u02c8ab conojel."
                },
                "12": {
                    "verse_nr": "12",
                    "verse": "Kas tzij ba\u02c8 chi conojel winak ri e cojoninak che ri Cristo Jes\u00fas, conojel ri kas c\u00e4caj c\u00e4ca\u02c8n ru rayinic, queniman che, c\u00e4ban na c\u02c8\u00e4x chque ri e are\u02c8 xukuje\u02c8."
                },
                "13": {
                    "verse_nr": "13",
                    "verse": "Are c\u02c8u ri itzel tak winak ri quequisub ri niq\u02c8uiaj winak chic, quebux na m\u00e1s lawalo, xa quenimataj na pa ri etzelal. C\u00e4ca\u02c8n na m\u00e1s ri subunic chque ri winak, quesubtaj c\u02c8u na ri e are\u02c8 xukuje\u02c8."
                },
                "14": {
                    "verse_nr": "14",
                    "verse": "Ri at c\u02c8ut, Timoteo, chatakej ri utzalaj tijonic ri awetamam, ri kas tzij at cojoninak che. Tzawetam c\u02c8ut jachin tak ri\u02c8 ri xquiya we tijonic ri\u02c8 chawe."
                },
                "15": {
                    "verse_nr": "15",
                    "verse": "Xukuje\u02c8 c\u00e4na\u02c8taj chawe chi c\u02c8\u00e4 at nu\u02c8ch na aretak tajin cawetamaj ru Lok\u02c8 Pixab ri Dios ri Tz\u02c8ibtalic. Are c\u02c8u wa\u02c8 ri c\u02c8\u00e4 tajin cawetamaj c\u00e4mic, ri c\u00e4cowin chuc\u02c8utic chaw\u00e4ch jas modo ri winak c\u00e4quirik ru tobanic ri Dios aretak quecojon che ri Cristo Jes\u00fas."
                },
                "16": {
                    "verse_nr": "16",
                    "verse": "Ronojel ru Lok\u02c8 Pixab ri Dios ri Tz\u02c8ibtalic, yo\u02c8m wa\u02c8 chke uj, ri uj winak, rumal ri Dios. Ru Lok\u02c8 Pixab ri Dios cujutijoj che ri kas tzij, cuc\u02c8ut chkaw\u00e4ch ri ka mac, cujusuc\u02c8uba\u02c8 che ri tajin c\u00e4ka\u02c8no, xukuje\u02c8 cuya ka no\u02c8j chubanic ri jicom pa ri ka c\u02c8aslemal rech utz c\u00e4ka\u02c8no."
                },
                "17": {
                    "verse_nr": "17",
                    "verse": "Je ri\u02c8 rech c\u02c8o ronojel ri rajwaxic chque ri winak ri quepat\u00e4nin che ri Dios, rech c\u00e4c\u02c8oji na qui no\u02c8j chubanic ronojel u w\u00e4ch utzil."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Timoteo, ri in catinpixbaj cho ri Dios, xukuje\u02c8 cho ri Cristo Jes\u00fas ri cuk\u02c8at na tzij pa qui wi\u02c8 conojel winak, ri e c\u02c8asc\u02c8oj xukuje\u02c8 ri e c\u00e4minak, aretak c\u00e4tzelej lok, c\u00e4takan c\u02c8u na pa ka wi\u02c8 nimalaj konojel."
                },
                "2": {
                    "verse_nr": "2",
                    "verse": "Chatzijoj ba\u02c8 ru Lok\u02c8 Pixab ri Dios. Apawije\u02c8 ta ne ri rajwaxic c\u00e4tzijox wi, jatzijoj ba\u02c8 chila\u02c8. We are jun utzalaj k\u02c8ij chubanic tzijonem, we ne man are t\u00e4 jun utzalaj k\u02c8ij, chatzijoj wa\u02c8. Chac\u02c8utu chquiw\u00e4ch ri winak chi kas tzij ri cabij, chatyajon chque we man utz ri c\u00e4ca\u02c8no. Cheatijoj conojel, chachajij paciencia cuc\u02c8. Matcos ba\u02c8 chubanic ronojel wa\u02c8."
                },
                "3": {
                    "verse_nr": "3",
                    "verse": "Chabana wa\u02c8 rumal chi c\u00e4pe na ri k\u02c8ij aretak ri winak man c\u00e4caj t\u00e4 chic c\u00e4quita ri utzalaj tijonic ri man c\u02c8o t\u00e4 etzelal chupam, xane quequitzucuj na q\u02c8uia achijab ri quetijox cumal. We achijab ri\u02c8 c\u00e4quiya na tijonic ri utz c\u00e4quita ri winak, xa jas ri c\u00e4kaj chquiw\u00e4ch, jas u beyal ri qui rayinic."
                },
                "4": {
                    "verse_nr": "4",
                    "verse": "C\u00e4quiya c\u02c8u na can ri kas tzij. Are c\u00e4quitzucuj na u tatabexic ri qui tzij ri achijab ri xak quepucanic."
                },
                "5": {
                    "verse_nr": "5",
                    "verse": "Ri at c\u02c8ut, Timoteo, chachajij ba\u02c8 awib, kas chachomaj na jas ri cabano, chach\u02c8ija na ri c\u02c8\u00e4xc\u02c8ol. Chatzijoj ri Utzalaj Tzij re ri Evangelio chque conojel winak, utz chabana chupat\u00e4nixic ri Dios, xukuje\u02c8 chabana utzil chque conojel winak."
                },
                "6": {
                    "verse_nr": "6",
                    "verse": "Ri in c\u02c8ut, Timoteo, xa jubik\u02c8 man c\u00e4pe t\u00e4 ri k\u02c8ij ri quinc\u00e4mic. Je\u02c8 jas ri nu banom petinak lok, amak\u02c8el tajin quinya ri nu c\u02c8aslemal rumal quech niq\u02c8uiaj winak chic."
                },
                "7": {
                    "verse_nr": "7",
                    "verse": "Jas ri cuban jun utzalaj ajdeporte, je\u02c8 nu banom in xukuje\u02c8. Nu tijom nu chuk\u02c8ab pa ri chac chutzijoxic ru Lok\u02c8 Pixab ri Dios, in opaninak c\u02c8u pa ri q\u02c8uisbal re ri nu c\u02c8aslemal. Man xintzak taj, xane xinchajij wib pa ri nu cojonic."
                },
                "8": {
                    "verse_nr": "8",
                    "verse": "C\u00e4mic c\u02c8ut xuwi weye\u02c8m ri tojbal ri c\u02c8olom chwe. Are ri kas jicomalil, ri kas utzil ri c\u00e4yi\u02c8 na chwe rumal ri Kajaw Jesucristo, ri nimalaj K\u02c8atal Tzij ri jicom cuban na chuk\u02c8atic tzij pa qui wi\u02c8 conojel winak. Are ri Are\u02c8 c\u00e4yo\u02c8w na we tojbal ri\u02c8 chwe pa ri k\u02c8ij ri cuk\u02c8at tzij. We tojbal ri\u02c8 c\u00e4yi\u02c8 na man xuwi t\u00e4 chwe in, xane xukuje\u02c8 chque conojel ri kas cojonelab, rumal chi sibalaj c\u00e4quirayij ru petbal ri Jes\u00fas, sibalaj lok\u02c8 c\u02c8u wa\u02c8 chquiw\u00e4ch."
                },
                "9": {
                    "verse_nr": "9",
                    "verse": "C\u02c8o na ri rajwaxic cubij ri ap\u00f3stol Pablo che ri Timoteo - Timoteo, chacowij, chatpet wuc\u02c8 chanim."
                },
                "10": {
                    "verse_nr": "10",
                    "verse": "Ri Demas xinuya canok xa rumal chi m\u00e1s utz na c\u00e4ril wi ri are\u02c8 ri jastak rech ri uw\u00e4chulew, xe\u02c8 c\u02c8u pa ri tinimit Tesal\u00f3nica. Ri Crescente, benak ri are\u02c8 pa Galacia. Are c\u02c8u ri Tito benak ri are\u02c8 pa Dalmacia."
                },
                "11": {
                    "verse_nr": "11",
                    "verse": "Xak xuwi ri Lucas c\u02c8o wuc\u02c8 in c\u00e4mic. Chatzucuj ri Marcos jawije\u02c8 c\u02c8o wi, chac\u02c8ama lok che awachi\u02c8l rumal chi ri are\u02c8 c\u00e4cowin che nu to\u02c8ic pa ronojel."
                },
                "12": {
                    "verse_nr": "12",
                    "verse": "Are c\u02c8u ri T\u00edquico, nu takom bi pa ri tinimit \u00c9feso."
                },
                "13": {
                    "verse_nr": "13",
                    "verse": "Aretak catpetic, chabana tok\u02c8ob, chac\u02c8ama lok ri nu k\u02c8u\u02c8 ri xinya can pa ri tinimit Troas cho rachoch ri Carpo. Cheac\u02c8ama lok ri nu wuj, m\u00e1s na ri ojer tak tz\u02c8um ri tz\u02c8ibtal qui w\u00e4ch, ri sibalaj nim que\u02c8il wi."
                },
                "14": {
                    "verse_nr": "14",
                    "verse": "Ri tat Alejandro ri ch\u02c8ayal ch\u02c8ich\u02c8, sibalaj q\u02c8uia u w\u00e4ch c\u02c8\u00e4x u banom chwe, nim c\u02c8u ri tzijtal u yacom chwij. Ri Kajaw Dios c\u02c8ut, are c\u00e4yo\u02c8w na che ri are\u02c8 ri rajil u q\u02c8uexel ri c\u02c8\u00e4x u banom chwe."
                },
                "15": {
                    "verse_nr": "15",
                    "verse": "Ri at c\u02c8ut, chachajij awib chuw\u00e4ch we tata\u02c8 ri\u02c8, rumal chi ri are\u02c8 sibalaj u c\u02c8ulelam u w\u00e4ch ru Lok\u02c8 Pixab ri Dios ri ka tzijom."
                },
                "16": {
                    "verse_nr": "16",
                    "verse": "Aretak xinsiq\u02c8uix pa k\u02c8atal tzij che ri nabe mul, xa nu tuquiel xinto\u02c8 wib. Man c\u02c8o t\u00e4 jun winak chic ri xc\u02c8oji wuc\u02c8 che nu to\u02c8ic, xane conojel xinquiya canok. Cwaj c\u02c8ut chi ri Dios mat cuya wa\u02c8 we mac ri\u02c8 chquij."
                },
                "17": {
                    "verse_nr": "17",
                    "verse": "Are c\u02c8u ri Kajaw Jes\u00fas xc\u02c8oji wuc\u02c8 che nu to\u02c8ic. Are ri Are\u02c8 xyo\u02c8w ri nu chuk\u02c8ab rech quincowinic quintzijoj na ronojel ri Utzalaj Tzij re ri Evangelio je ri\u02c8 chi c\u00e4quita wa\u02c8 conojel ri niq\u02c8uiaj winak chic ri man e are t\u00e4 aj Israel. Je wa\u02c8 xuban ri Dios che nu to\u02c8ic pa qui k\u02c8ab ri nu c\u02c8ulel, je\u02c8 ta ne chi xinresaj pu chi\u02c8 jun nimalaj coj."
                },
                "18": {
                    "verse_nr": "18",
                    "verse": "Ri Kajaw Jes\u00fas quinresaj na pa ronojel u w\u00e4ch c\u02c8\u00e4x ri c\u00e4pe chwij, quinuchajij na rech quinopan jawije\u02c8 ri c\u00e4takan wi ri Are\u02c8 pa ri caj. \u00a1Chnimarisax ta ba\u02c8 u k\u02c8ij ri Kajaw Jesucristo amak\u02c8el pa tak ri k\u02c8ij ri junab ri quepe na! Am\u00e9n."
                },
                "19": {
                    "verse_nr": "19",
                    "verse": "Ri ap\u00f3stol Pablo cutak bi rutzil qui w\u00e4ch jujun chque ri cojonelab, xukuje\u02c8 cuta\u02c8 ri q\u02c8uisbal tewchibal pa qui wi\u02c8 - Chaya rutzil qui w\u00e4ch ri Aquila ruc\u02c8 ri Prisca, xukuje\u02c8 conojel ri e c\u02c8o pa rachoch ri Ones\u00edforo."
                },
                "20": {
                    "verse_nr": "20",
                    "verse": "Ri Erasto xcanaj can pa ri tinimit Corinto. Are c\u02c8u ri Tr\u00f3fimo, xinya can ri are\u02c8 pa ri tinimit Mileto rumal chi yawab ri are\u02c8."
                },
                "21": {
                    "verse_nr": "21",
                    "verse": "Chacowij lok, Timoteo, rech catul waral c\u02c8\u00e4 m\u00e4ja\u02c8 quepe ri k\u02c8ij ri sibalaj c\u02c8o ri tew. Ri Eubulo, ri Pudente, ri Lino, ri Claudia xukuje\u02c8 conojel ri niq\u02c8uiaj kachalal chic c\u00e4quitak bi rutzil a w\u00e4ch."
                },
                "22": {
                    "verse_nr": "22",
                    "verse": "Are ta ba\u02c8 ri Kajaw Jesucristo c\u02c8o pa wi\u02c8, cana\u02c8 ta c\u02c8u wa\u02c8 pa rawanima\u02c8 ru c\u02c8olem awuc\u02c8. Are ta ba\u02c8 ri Dios cutok\u02c8obisaj i w\u00e4ch, c\u00e4tewchin chiwe ix iwonojel. Am\u00e9n."
                }
            }
        }
    }
}