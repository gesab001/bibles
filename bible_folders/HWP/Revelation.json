{
    "version": "HWP",
    "book_name": "Revelation",
    "book_nr": "66",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Dis book tell wat Jesus Christ wen show me, John. Jesus, he da Spesho Guy God Wen Send, an God wen show him da stuff dat nobody eva know befo time. Dat stuff gotta happen pretty soon. God like Jesus make um clear to da peopo dat work fo him. So Jesus Christ wen send one angel messenja guy fo make um clear to me, John, cuz I one a his worka guys."
                },
                "2": {
                    "verse_nr": "2",
                    "verse": "Me, I stay telling wat I wen see an hear -- da tings God wen say, an da stuff Jesus Christ wen tell."
                },
                "3": {
                    "verse_nr": "3",
                    "verse": "Whoeva read dis book to odda peopo, an everybody dat listen to da stuff dat God say goin happen, an do um, dey goin stay good inside, cuz time awready fo dat fo happen."
                },
                "4": {
                    "verse_nr": "4",
                    "verse": "John Give His Aloha To Da Seven Churches - Dis letta from me, John. I writing um to you church peopo dat come togedda inside seven churches inside Asia. I like God do plenny good tings fo you guys, an make yoa heart rest inside. He da One dat stay now, an stay from befo time, an goin stay afta. An da seven spirits in front God\u02bcs throne, I like dem do good tings fo you guys too."
                },
                "5": {
                    "verse_nr": "5",
                    "verse": "An Jesus Christ, da Spesho Guy God Wen Send, I like him do plenny good tings fo you guys. He da One dat tell da trut bout wat God tell him. He da first One dat wen come back alive from mahke. He da main leada ova all da kings inside da world. He da One dat get love an aloha fo us guys. He wen bleed an mahke, an make us clean from all da bad kine stuff we wen do."
                },
                "6": {
                    "verse_nr": "6",
                    "verse": "Christ wen come King fo us guys, an make us all come prieses fo work fo God, his Fadda. We goin tell how awesome he stay. He get power foeva an eva! Dass it!"
                },
                "7": {
                    "verse_nr": "7",
                    "verse": "Try look! Look! Jesus stay coming inside da clouds. Everybody goin see him wit dea eyes, Even da guys dat wen stab him wit dea spear. All da diffren peopos all ova da world goin cry An feel sore inside cuz a him. Dass how goin be! Dass it!"
                },
                "8": {
                    "verse_nr": "8",
                    "verse": "Da Boss, he say, \u201cI everyting, from first to last, A to Z.\u201d He da One dat stay now, dat stay befo time, an dat goin stay afta, da One dat get all da power."
                },
                "9": {
                    "verse_nr": "9",
                    "verse": "John See Christ - Me, I you guys brudda John. I jalike you guys, cuz I stay tight wit Jesus too. Cuz a dat, I stay suffa plenny jalike you guys. An I get Jesus fo King jalike you guys. An I hanging in dea jalike you guys. Dey wen put me on top da island name Patmos cuz I wen tell wat God say, an da trut dat Jesus Christ wen tell."
                },
                "10": {
                    "verse_nr": "10",
                    "verse": "One Sunday, da Boss\u02bcs day, God\u02bcs Spirit wen take ova me. An I wen hear one loud voice behind me, dat sound jalike one trumpet."
                },
                "11": {
                    "verse_nr": "11",
                    "verse": "He say, \u201cWrite down inside one book da stuff you goin see, an send um to da peopo inside da seven churches, da ones inside Efesus, Smyrna, Pergamum, Tyatira, Sardis, Philadelphia, an Laodicea.\u201d"
                },
                "12": {
                    "verse_nr": "12",
                    "verse": "I wen turn aroun fo see who was talking to me, an wen I wen turn, I see seven gold stands fo put da lamps on top."
                },
                "13": {
                    "verse_nr": "13",
                    "verse": "An in da middle, had somebody dat look jalike us. He get one long robe dat hang down to his feet, an one gold cloth ova his shoulda an across his chest."
                },
                "14": {
                    "verse_nr": "14",
                    "verse": "His head an hair was all white, jalike da white wool an da snow, an his eyes was shining jalike da fire."
                },
                "15": {
                    "verse_nr": "15",
                    "verse": "His feets look jalike brass metal dat shine wen dey put um inside da real hot fire, an his voice sound like da water dat pound an make big noise."
                },
                "16": {
                    "verse_nr": "16",
                    "verse": "Inside his right hand, he hold seven stars! From outa his mout, come one sword dat get two side sharp! His face shining, jalike wen da sun shine real strong!"
                },
                "17": {
                    "verse_nr": "17",
                    "verse": "Wen I see him, I wen go down by his feet jalike I mahke. Den he put his right hand on top me an say, \u201cEh, no scared! I da One dass first an last."
                },
                "18": {
                    "verse_nr": "18",
                    "verse": "I da One dat stay alive! I wen mahke, but look! Now I stay alive foeva! I get da power fo open da door fo da place wea da mahke peopo stay, an make dem come alive, cuz I get da key."
                },
                "19": {
                    "verse_nr": "19",
                    "verse": "So den, write down everyting you see -- da tings dat stay happen now, an da tings dat goin happen bumbye."
                },
                "20": {
                    "verse_nr": "20",
                    "verse": "Da seven stars you wen see inside my right hand, an da seven gold stands fo put da lamps on top, dass one secret dat I goin tell you now. Da seven stars, dey da seven angel messenja guys fo da peopo inside da seven churches. An da seven gold stands fo put da lamps on top, dey da peopo inside da seven churches.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Fo Da Church Peopo Efesus Side - Den da One I wen see tell me, \u201cDa angel messenja guy I wen send fo help da peopo dat come togedda fo church Efesus side, write one letta to him, an say dis: \u2018Da One dat hold da seven stars inside his right hand, an walk aroun wea get da seven gold stands fo put lamps on top, dis wat he tell:"
                },
                "2": {
                    "verse_nr": "2",
                    "verse": "\u201cI know wat you guys stay doing, dat you guys work hard an stay hanging in dea. I know dat you guys no take odda guys dat doing da bad kine stuff. You guys wen check out da odda guys dat say I wen send um, but I neva. An you guys wen find out dat dey bulai."
                },
                "3": {
                    "verse_nr": "3",
                    "verse": "You guys wen hang in dea, an no matta you guys suffa plenny cuz you my guys, still yet, you guys no give up."
                },
                "4": {
                    "verse_nr": "4",
                    "verse": "\u201cBut I get dis agains you guys, dat you guys no mo love an aloha like wen you guys wen trus me first time."
                },
                "5": {
                    "verse_nr": "5",
                    "verse": "So, wat? Tink bout how you guys was befo, an now how plenny you guys wen mess up. You guys gotta come sorry an pau make lidat, but make like befo, first time. If you guys no like come sorry an pau make lidat, I no goin let you guys talk fo me no moa. Dass jalike I goin come an take away yoa lamp an da stand from da place wea dey stay."
                },
                "6": {
                    "verse_nr": "6",
                    "verse": "But you guys stay doing one ting right: You guys hate da bad kine stuff da Nicolaitan guys stay doing, an me, I hate dat kine stuff too."
                },
                "7": {
                    "verse_nr": "7",
                    "verse": "\u201cIf you guys can hear dis, you guys betta listen, an go do wat God\u02bcs Spirit stay telling da church peopo!\u201d Everybody dat fight an win ova da bad kine stuff, I goin give um da right fo eat from da tree dat make peopo come alive fo real, dat stay inside God\u02bcs Beautiful Place.\u2019 \u201d"
                },
                "8": {
                    "verse_nr": "8",
                    "verse": "Fo Da Church Peopo Smyrna Side - Den da One I wen see tell me, \u201cDa angel messenja guy I wen send fo help da peopo dat come togedda fo church Smyrna side, write one letta to him, an say dis: \u2018Da One dass first an last, da One dat wen mahke an den come back alive, dis wat he say:"
                },
                "9": {
                    "verse_nr": "9",
                    "verse": "\u201cI know you guys suffa plenny, an you guys stay poor, but still yet you guys stay rich! I know dat get guys dat say dey God\u02bcs peopo, but dey not. Dey talk stink bout you guys. Dey say dey come togedda fo pray to God, but dey work fo da Devil."
                },
                "10": {
                    "verse_nr": "10",
                    "verse": "No scared da stuff you guys goin suffa. You know, da Devil goin set up some a you guys fo go jail, fo try make you guys give up, an you guys goin suffa dea ten days. Hang in dea an trus God, even if dey kill you guys. Cuz I goin give you guys da winna\u02bcs prize -- da kine life dass fo real!"
                },
                "11": {
                    "verse_nr": "11",
                    "verse": "\u201cIf you guys can hear dis, you guys betta listen, an go do wat God\u02bcs Spirit stay telling da church peopo! Everybody dat fight an win ova da bad kine stuff, no way dey goin get hurt wen da odda peopo mahke da second time an get cut off from God foeva.\u201d \u2019 \u201d"
                },
                "12": {
                    "verse_nr": "12",
                    "verse": "Fo Da Church Peopo Pergamum Side - Den da One I wen see tell me, \u201cDa angel messenja guy I wen send fo help da peopo who come togedda fo church Pergamum side, write one letta to him, an say dis: \u2018Da guy dat get da sword dat get two side sharp -- dis wat he tell:"
                },
                "13": {
                    "verse_nr": "13",
                    "verse": "\u201cI know da place wea you guys live, cuz jalike da Devil stay king ova dea. But still yet you guys stay tight wit me, an neva pau trus me. Even da time wen da guys inside yoa town, wea da Devil stay, dey wen kill Antipas cuz he everytime tell da trut bout me, still yet you guys wen trus me."
                },
                "14": {
                    "verse_nr": "14",
                    "verse": "\u201cBut eh! I get dis agains you guys: You guys get peopo ova dea dat make jalike da guy Balaam wen do long time ago. Dat guy wen teach King Balak how fo make da Israel peopo do bad kine stuff. He wen make um eat food da odda peopo awready wen give fo sacrifice to da idol kine gods, an go fool aroun wit peopo dey not married to."
                },
                "15": {
                    "verse_nr": "15",
                    "verse": "Same ting wit you guys, yeah? You guys get peopo ova dea dat still yet do da bad kine stuff da Nicolaitan guys teach."
                },
                "16": {
                    "verse_nr": "16",
                    "verse": "So den, you guys gotta come sorry, an no do all da bad kine tings you doing no moa. Cuz if you guys do dat, den I goin come by you guys pretty soon, an wat I say goin show dat dey stay wrong. Dass jalike I use one sword fo fight an win ova da guys dat stay agains me!"
                },
                "17": {
                    "verse_nr": "17",
                    "verse": "\u201cIf you guys can hear dis, you betta listen, an go do wat God\u02bcs Spirit stay telling da church peopo!\u201d Everybody dat fight an win ova da bad kine stuff, I goin give um some a da manna kine bread fo eat dat God wen hide fo dem befo time. An I goin give um one white stone wit one new name dat God wen write on top um. Da guy dat get dat name, he da ony one goin know um.\u2019 \u201d"
                },
                "18": {
                    "verse_nr": "18",
                    "verse": "Fo Da Church Peopo Tyatira Side - Den da One I wen see tell me, \u201cDa angel messenja guy I wen send fo help da peopo who come togedda fo church Tyatira side, write one letta to him, an say dis: \u2018Dis wat God\u02bcs Boy say, da One dat get eyes dat shine jalike one big hot fire, an feets dat look jalike brass metal dat shine:"
                },
                "19": {
                    "verse_nr": "19",
                    "verse": "\u201cEh, I know everyting wat you guys stay doing, dat you guys get love an aloha fo each odda an fo me. I know you guys trus me, work fo me, an stay by me. You guys stay doing mo fo help me den da first time wen you guys wen start fo trus."
                },
                "20": {
                    "verse_nr": "20",
                    "verse": "\u201cBut eh! I get dis agains you guys. You guys take da Jezebel kine wahine. She say she talk fo God, but she bulai da peopo dat work fo me wit wat she teach. So dey go fool aroun da peopo dey not married to, an eat da food from da sacrifices dat odda guys wen give to da idol kine gods."
                },
                "21": {
                    "verse_nr": "21",
                    "verse": "I wen give her plenny chance awready fo come sorry an no do da bad kine stuff she doing, but she no like."
                },
                "22": {
                    "verse_nr": "22",
                    "verse": "So, I goin make her come real sick, an her an da guys dat wen fool aroun behind God\u02bcs back wit her goin suffa plenny, if dey no come sorry an pau do da bad kine stuff dey doing."
                },
                "23": {
                    "verse_nr": "23",
                    "verse": "Fo shua, I goin kill everybody dat make like her. Den all da church peopo goin know dat I da One dat look inside da heart an head an know wat everybody stay like, an wat dey tink, an I goin pay everybody fo wat dey wen do, good o bad."
                },
                "24": {
                    "verse_nr": "24",
                    "verse": "\u201cNow, I like tell dis to all you odda peopo inside Tyatira, you guys dat no listen to da Jezebel wahine an no like learn wat dey call \u2018da deep secrets from da Devil\u2019: I no goin make tings mo hard fo you guys."
                },
                "25": {
                    "verse_nr": "25",
                    "verse": "Jus hang in dea an trus God real good, till I come back."
                },
                "26": {
                    "verse_nr": "26",
                    "verse": "\u201cEverybody dat fight an win ova da bad kine stuff, an do wat I like um fo do till da end, I goin give um da right fo be in charge a da diffren peopos all ova da world."
                },
                "27": {
                    "verse_nr": "27",
                    "verse": "\u201cDa Bible say dis bout me, Jesus: \u201cHe goin be dea leada. He goin carry one stick wit iron on top Fo show he stay in charge. He goin broke dem guys in pieces, jalike one clay pot.\u201d \u2019 An dass da kine power my Fadda wen give me."
                },
                "28": {
                    "verse_nr": "28",
                    "verse": "\u201cEverybody dat fight an win ova da bad kine stuff, dey goin be awesome, jalike da early morning star."
                },
                "29": {
                    "verse_nr": "29",
                    "verse": "You can hear dis, you betta listen an go do wat God\u02bcs Spirit stay telling da church peopo!\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Fo Da Church Peopo Sardis Side - Den da One I wen see tell me, \u201cDa angel messenja guy I wen send fo help da peopo who come togedda fo church Sardis side, write one letta to him, an say dis: \u2018Da One dat stay in charge a da seven spirits dat come from God, an hold da seven stars too, dis wat he tell: \u201cEh, I know everyting wat you guys doing! I know dat everybody tell dat you guys stay alive fo real kine! But dass bulai, cuz I know dat you guys stay mahke inside."
                },
                "2": {
                    "verse_nr": "2",
                    "verse": "So, wake up an no go back sleep now! An make strong wat you guys get still yet, cuz litto mo goin mahke. I see dat you guys neva do stuff all da way, da way my God like."
                },
                "3": {
                    "verse_nr": "3",
                    "verse": "So den, rememba how you guys wen take da stuff I wen teach you guys, an you guys wen go all out fo do um. So, stay doing lidat. Come sorry fo da bad kine stuff you guys stay doing now, an no do um no moa. If you guys no wake up, I goin come quick, jalike one steala guy, an you guys no goin know da time I goin show up."
                },
                "4": {
                    "verse_nr": "4",
                    "verse": "But get some peopo ova dea by you guys Sardis side dat stay do wass right an not pilau. Dey da guys dat goin walk wit me an wear clean white kine clotheses, cuz dey get da right fo do dat."
                },
                "5": {
                    "verse_nr": "5",
                    "verse": "\u201cEverybody dat fight an win ova da bad kine stuff, Dey goin wear clean white kine clotheses lidat. I no goin wipe out dea name eva From da Book Dat Tell Who Get God\u02bcs Kine Life fo real! I know dea names, An I goin tell my Fadda an his angel guys Dat dose guys stay my guys."
                },
                "6": {
                    "verse_nr": "6",
                    "verse": "\u201cIf you guys can hear dis, you betta listen an go do wat God\u02bcs Spirit stay telling da church peopo.\u201d \u2019 \u201d"
                },
                "7": {
                    "verse_nr": "7",
                    "verse": "Fo Da Church Peopo Philadelphia Side - Den da One I wen see tell me, \u201cDa angel messenja guy I wen send fo help da peopo who come togedda fo church Philadelphia side, write one letta to him, an say dis: \u2018Da One who stay living ony fo God, you can trus him everytime fo tell da trut. He da One dat get da right fo be da King jalike King David. Dass jalike he get King David\u02bcs key. Wen he take da key an open da door, no mo nobody can close um. Wen he take da key an close da door, no mo nobody can open um. Dis wat he tell:"
                },
                "8": {
                    "verse_nr": "8",
                    "verse": "\u201cI know everyting wat you guys doing. Look! Jalike I wen open one door in front you guys, an no mo nobody can close um. I wen do dat cuz you guys get ony litto bit power still yet, an you guys wen do wat I wen say, an you guys no tell dat you donno who me."
                },
                "9": {
                    "verse_nr": "9",
                    "verse": "Get peopo dat come togedda inside one church, an say dey God\u02bcs peopo. But dey da Devil\u02bcs peopo fo real. Dey ony bulai. I goin make dem come an go down in front you guys feet. An dey goin find out dat I get love an aloha fo you guys."
                },
                "10": {
                    "verse_nr": "10",
                    "verse": "You guys wen do wat I wen say, an wen hang in dea an no give up. Az why I goin take care you guys wen da big presha come, da kine presha dass goin come on top da whole world, fo check out everybody dat stay down hea."
                },
                "11": {
                    "verse_nr": "11",
                    "verse": "Eh, I coming back pretty soon! Hang in dea, so dat nobody can take away wat you wen win."
                },
                "12": {
                    "verse_nr": "12",
                    "verse": "\u201cWhoeva fight an win, I goin make dem strong Jalike da main post inside da temple fo my God. Dey no goin eva leave da temple again! I goin write my God\u02bcs name on top dem, An da name fo God\u02bcs big town, da new Jerusalem. Dat place goin come down from da sky wea God stay. An I goin write my new name on top dem."
                },
                "13": {
                    "verse_nr": "13",
                    "verse": "\u201cIf you guys can hear dis, you betta listen an go do wat God\u02bcs Spirit stay telling da church peopo.\u201d \u2019 \u201d"
                },
                "14": {
                    "verse_nr": "14",
                    "verse": "Fo Da Church Peopo Laodicea Side - Den da One I wen see tell me, \u201cDa angel messenja guy I wen send fo help da peopo who come togedda fo church Laodicea side, write one letta to him, an say dis: \u2018Da One dat stay true, who tell everyting jalike wen happen so you can trus wat he say, who wen start everyting dat God wen make inside da world, dis wat he say:"
                },
                "15": {
                    "verse_nr": "15",
                    "verse": "\u201cI know everyting wat you guys stay doing. You guys not agains God, but same time, you guys not all out fo God! I like mo betta if you guys was all out fo God, o agains him."
                },
                "16": {
                    "verse_nr": "16",
                    "verse": "But you guys stay in da middle. You no care. So I goin bahf you guys outa my mout!"
                },
                "17": {
                    "verse_nr": "17",
                    "verse": "You guys tink, \u2018Me, I stay rich. I get plenny, an no need notting!\u2019 Auwe! You guys donno still yet dat you all jam up! You guys no mo face, no mo money, no mo clotheses, an no can see!"
                },
                "18": {
                    "verse_nr": "18",
                    "verse": "\u201cNow I goin tell you guys wat I like you guys fo do. Fo come rich inside, come by me an get da stuff you guys need. Dass jalike you guys goin buy da bestes kine gold, da kine dat dey put inside da fire fo take out da junk kine stuff. An den you guys come by me an buy white clotheses fo put on, fo take away da shame, cuz jalike you guys no mo clotheses! An den you guys come by me an buy da kine medicine fo put on top yoa eyes so you guys can see fo real kine!"
                },
                "19": {
                    "verse_nr": "19",
                    "verse": "Everybody I get love an aloha fo, I tell um wen dey mess up, an I help um fo do da right ting. So, come on, go all out, come sorry, an no do da bad kine stuff no moa."
                },
                "20": {
                    "verse_nr": "20",
                    "verse": "Listen! I stay ova hea, standing outside da door an knocking. Anybody hear my voice, an open da door, I goin go inside his place, an eat wit him, an he goin eat wit me."
                },
                "21": {
                    "verse_nr": "21",
                    "verse": "\u201cWhoeva fight an win, I goin give dem da right fo sit by me wea I stay on top my throne. Jalike me, I wen win, an now I stay sit down by my Fadda wea he stay on top his throne."
                },
                "22": {
                    "verse_nr": "22",
                    "verse": "\u201cIf you can hear dis, you betta listen an go do wat God\u02bcs Spirit stay telling da church peopo fo do.\u201d \u2019 \u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Inside Da Sky, Dey Show Love An Respeck Fo God - An afta dat I wen look, an I wen see someting jalike one dream. An I wen see one open door inside da sky. An I hear da same voice I wen hear befo time, dat sound jalike one trumpet. He was talking to me, an he say, \u201cEh, come up hea! I show you wass gotta happen bumbye.\u201d"
                },
                "2": {
                    "verse_nr": "2",
                    "verse": "Right den an dea, God\u02bcs Spirit wen take charge a me. In front me, up dea inside da sky, had one throne, an somebody was sitting on top da throne."
                },
                "3": {
                    "verse_nr": "3",
                    "verse": "Da One dat sit dea get strong light dat come from him, jalike da light dat come from da jasper stone an da red carnelian stone! An aroun him had one rainbow dat look jalike da green emerald."
                },
                "4": {
                    "verse_nr": "4",
                    "verse": "Aroun da throne had twenty-four odda thrones, an twenty-four older leadas sitting on top dem. Dey had white clotheses on, an had da gold kine crown on top dea heads."
                },
                "5": {
                    "verse_nr": "5",
                    "verse": "Outa da throne da lightning was flashing, an thunder making big noise. In front da throne had seven torches dat stay burn real bright, an dass da seven spirits dat come from God."
                },
                "6": {
                    "verse_nr": "6",
                    "verse": "In front da throne wen look jalike one pond dat you can see thru, jalike da glass. In da middle, aroun da throne, had four tings dat stay alive, an dey get eyes all ova da front an back."
                },
                "7": {
                    "verse_nr": "7",
                    "verse": "Da first one dat stay alive wen look jalike one lion, da nex one look jalike one boy kine cow, numba three get one face jalike us, an da last one look jalike one eagle dat stay flying."
                },
                "8": {
                    "verse_nr": "8",
                    "verse": "Da four tings dat stay alive, dey all get six wings, an day get eyes all ova, even unda dea wings. Dey no stop singing all day an all nite. Dey sing like dis: \u201cDa Good Boss, he Spesho! Real Spesho! He da God Dat Get All Da Power! He da One wen stay from befo time, An stay now, An goin stay afta!\u201d"
                },
                "9": {
                    "verse_nr": "9",
                    "verse": "God da One dat sit on top da throne, an stay alive foeva an eva. Da four tings dat stay alive, dey show respeck fo him, an tell him \u201cMahalo plenny!\u201d an tell um how awesome he stay."
                },
                "10": {
                    "verse_nr": "10",
                    "verse": "Everytime da twenty-four older leadas go down in front God dat sit on top da throne, an show love an respeck fo him. He da One dat stay alive foeva an eva. Dey put dea crowns down in front his throne, an sing lidis:"
                },
                "11": {
                    "verse_nr": "11",
                    "verse": "\u201cYou our Boss an our God! You stay so spesho dat you get da right Fo get everybody fo tell dat you stay awesome An show respeck fo you, An let you take charge dea power. Cuz you wen make everyting Fo be how you like.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Da Paper An God\u02bcs Baby Sheep Guy - Den, jalike one dream, I wen see da One dat stay sitting on top da throne, dass God. He get jalike one roll up paper in his right hand dat had writing on top two side, front side an back side. Befo time dey roll um up an close um wit seven wax kine seal on top."
                },
                "2": {
                    "verse_nr": "2",
                    "verse": "Den I see one angel messenja guy dat get plenny power. He tell wit one loud voice, \u201cEh! Who get da right fo broke da wax kine seal an open da paper?\u201d"
                },
                "3": {
                    "verse_nr": "3",
                    "verse": "But no mo nobody inside da sky, on top da earth, o unda da earth get da right fo open da paper an look inside um."
                },
                "4": {
                    "verse_nr": "4",
                    "verse": "So den, I stay cry real hard cuz dey neva find nobody dat get da right fo open da paper an look inside."
                },
                "5": {
                    "verse_nr": "5",
                    "verse": "But one older leada guy wen tell me, \u201cEh, brah! No need cry! Look! Christ, God\u02bcs Spesho Guy! Jalike da Bible wen say, he jalike one Lion! He da King dat come from Judah ohana! He da Main One dat come from King David. He wen win ova da bad kine stuff, so he get da right fo broke da seven wax kine seal, an open da paper!"
                },
                "6": {
                    "verse_nr": "6",
                    "verse": "Den, jalike one dream, I wen look, an had da Baby Sheep Guy. Look like dey wen kill him awready. He standing on top da throne, in da middle. All aroun him had da four tings dat stay alive, an da older leada guys. He get seven horn an seven eye. Da horns an da eyes, dass da seven spirits from God dat he send all ova da world."
                },
                "7": {
                    "verse_nr": "7",
                    "verse": "Da Baby Sheep Guy wen come an take da paper from da right hand a da One dat stay sitting on top da throne."
                },
                "8": {
                    "verse_nr": "8",
                    "verse": "Afta he take um, da four tings dat stay alive, an da twenty-four older leadas, dey wen go down in front da Baby Sheep Guy. Dey all get someting jalike guitar an gold kine bowl wit incense inside. Da incense, dass jalike all da tings da peopo dat stay spesho fo God wen aks him fo do."
                },
                "9": {
                    "verse_nr": "9",
                    "verse": "Den dey sing one new song, dat say: \u201cYou da One dat get da right Fo take da paper, broke da wax kine seal, an open um. Cuz dey wen kill you jalike one sacrifice, An you wen bleed an mahke, Fo pay da price fo bring peopo back to God, From every ohana, an language, an peopo, an country."
                },
                "10": {
                    "verse_nr": "10",
                    "verse": "You wen make um come God\u02bcs own peopo, Fo come prieses an work fo our God, cuz he dea King, An fo come king an queen guys wit God, An dey goin lead all da peopo inside da world."
                },
                "11": {
                    "verse_nr": "11",
                    "verse": "Den jalike one dream, I wen look an I hear uku million angel guys singing. Dey wen come togedda in one circle aroun da throne, an aroun da tings dat stay alive, an da older leada guys."
                },
                "12": {
                    "verse_nr": "12",
                    "verse": "Dey sing wit one loud voice: \u201cDey wen kill God\u02bcs Baby Sheep Guy Jalike one sacrifice. So he get da right fo get all kine power, An rich kine stuffs, An get plenny smarts, An fo be real strong! He get da right fo everybody give respeck to him, An tell how awesome he stay, An tell him he good heart cuz he give us everyting!\u201d"
                },
                "13": {
                    "verse_nr": "13",
                    "verse": "Den I wen hear everyting dat stay alive inside da sky, an on top da earth, an unda da earth, an inside da sea -- everyting inside da whole world, an dey was singing lidis: \u201cGod, da One dat stay sitting on top da throne, An God\u02bcs Baby Sheep Guy, We tell um dey good heart cuz dey do plenny good tings, An give um plenny respeck, An tell how awesome dey stay, An dat dey get all da power, Foeva an eva!\u201d"
                },
                "14": {
                    "verse_nr": "14",
                    "verse": "Den da four tings dat stay alive wen say, \u201cDass right!\u201d An da older leada guys wen go down an give God an da Baby Sheep Guy love an respeck."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Da Baby Sheep Guy Broke Open Da Numba One Seal - Den, jalike one dream, I wen see da Baby Sheep Guy broke open da numba one seal from da seven seals on top da paper. Den I wen hear one a da four tings dat stay alive talk wit one loud voice dat sound jalike thunder. He tell, \u201cStart now awready!\u201d"
                },
                "2": {
                    "verse_nr": "2",
                    "verse": "Den, eh! I wen look an see one white horse. Had one guy on top um wit one bow fo shoot arrow. He wen get one crown. An he wen go out jalike one army guy fo fight an win agains da guys dat hate him."
                },
                "3": {
                    "verse_nr": "3",
                    "verse": "Da Numba Two Seal - Den da Baby Sheep Guy wen broke open da numba two seal. An I wen hear da numba two ting dat stay alive, he tell, \u201cGo awready!\u201d"
                },
                "4": {
                    "verse_nr": "4",
                    "verse": "Den one nodda horse wen come out. Dat horse was red jalike fire. Da guy dat sit on top um get da power fo make da peopo all ova da world no stay good wit each odda, so dey fight an kill each odda. He get one real big sword."
                },
                "5": {
                    "verse_nr": "5",
                    "verse": "Da Numba Three Seal - Den da Baby Sheep Guy wen broke open da numba three seal. An I wen hear da numba three ting dat stay alive tell, \u201cGo awready!\u201d I wen look, an had one black horse, an da guy on top um get one scale fo weigh stuff inside his hand."
                },
                "6": {
                    "verse_nr": "6",
                    "verse": "Den I wen hear someting dat sound jalike one voice dat stay come from da four tings dat stay alive. Da voice say, \u201cNo goin get nuff food! Two pound wheat flour cost one day\u02bcs pay, an six pound barley flour cost one day\u02bcs pay. But no mess up da oil from da olive trees o da wine from da grape vines!\u201d"
                },
                "7": {
                    "verse_nr": "7",
                    "verse": "Da Numba Four Seal - Den da Baby Sheep Guy wen broke open da numba four seal. An I wen hear da numba four ting dat stay alive say, \u201cGo awready!\u201d"
                },
                "8": {
                    "verse_nr": "8",
                    "verse": "I wen look, an eh! Had one nodda horse. Look jalike ready fo mahke kine color! Da guy dat stay ride on top um name Mahke Die Dead, an da boss fo da Mahke Peopo\u02bcs Place wen follow behind him. Dey get da power fo wipe out bout one quarta a da peopo inside da world cuz get war, cuz no mo food, cuz everybody sick, an cuz da wild animals kill um."
                },
                "9": {
                    "verse_nr": "9",
                    "verse": "Da Numba Five Seal - Den da Baby Sheep Guy wen broke open da numba five seal. An by da altar place I wen see all da spirits, da one da bad guys wen kill cuz dey God\u02bcs peopo, an dey wen tell wat God wen say, an dass was da trut."
                },
                "10": {
                    "verse_nr": "10",
                    "verse": "Da spirits wen talk loud, an say, \u201cEh Boss, you get all da power! You spesho, an you tell da trut! How long mo we gotta wait till you come fo judge all da peopo hea on top da earth an punish dem? Cuz dey wen kill all us guys!\u201d"
                },
                "11": {
                    "verse_nr": "11",
                    "verse": "Den God wen give all da spirits white robe fo put on. An he wen tell um, \u201cRest an wait litto bit moa. Cuz yoa bruddas, dey still stay working fo me jalike you guys was. Da bad guys goin kill dem too jalike dey wen kill you guys. Den da time goin come fo punish da bad guys.\u201d"
                },
                "12": {
                    "verse_nr": "12",
                    "verse": "Da Numba Six Seal - An jalike one dream, I wen watch wen da Baby Sheep Guy wen broke open da numba six seal on top da paper. Right den an dea da earth wen shake real hard all ova! Da sun wen come real dark, an da moon wen come red jalike blood."
                },
                "13": {
                    "verse_nr": "13",
                    "verse": "An da stars wen fall down from da sky to da earth, jalike da fig kine fruit dat not ripe yet fall down from da tree wen da strong wind shake um real hard."
                },
                "14": {
                    "verse_nr": "14",
                    "verse": "Da sky wen move away, jalike wen you roll up one paper! All da mountains an all da islands wen move to diffren place."
                },
                "15": {
                    "verse_nr": "15",
                    "verse": "Den everybody all ova da world, da king guys, da odda leadas, da army bosses, da rich peopo, da guys dat get power, an all da slave guys, an da guys dat not slaves, dey all wen go hide inside da caves, an unda da rocks on top da mountains."
                },
                "16": {
                    "verse_nr": "16",
                    "verse": "Dey wen yell to da mountain an da rock, \u201cFall down on top us an hide us, so dat God who stay sit on top da throne, he no can see us! Hide us from da Baby Sheep Guy, cuz he no take da bad kine stuff we stay doing!"
                },
                "17": {
                    "verse_nr": "17",
                    "verse": "Cuz da time stay come awready wen dey goin punish us. Auwe! Fo shua, no mo nobody goin come out alive!\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "God\u02bcs Peopo Get Mark Fo Show God Know Dem - Afta dat, jalike one dream, I wen see four angel guys standing by da four corners a da earth. Dey was holding back da four winds so dey no can blow on top da land o da sea o on any tree."
                },
                "2": {
                    "verse_nr": "2",
                    "verse": "Den I wen see one nodda angel guy coming up from da east. He get one ting fo make one mark on top peopo, from da God dat stay alive. Wit one loud voice he call to da four angel guys dat get da power fo mess up da land an da sea."
                },
                "3": {
                    "verse_nr": "3",
                    "verse": "He tell dem, \u201cEh! No mess up da land o da sea o da trees! Wait till afta we put da mark from our God on top da forehead a da peopo dat work fo him dat stay alive!\u201d"
                },
                "4": {
                    "verse_nr": "4",
                    "verse": "Den I wen hear how plenny peopo get God\u02bcs mark on top dea forehead. Was 144,000 peopo from inside all da Israel ohana:"
                },
                "5": {
                    "verse_nr": "5",
                    "verse": "From da Judah ohana, 12,000 get God\u02bcs mark. From da Reuben ohana, 12,000 get God\u02bcs mark. From da Gad ohana, 12,000 get God\u02bcs mark."
                },
                "6": {
                    "verse_nr": "6",
                    "verse": "From da Asher ohana, 12,000 get God\u02bcs mark. From da Naftali ohana, 12,000 get God\u02bcs mark. From da Manassah ohana, 12,000 get God\u02bcs mark."
                },
                "7": {
                    "verse_nr": "7",
                    "verse": "From da Simeon ohana, 12,000 get God\u02bcs mark. From da Levi ohana, 12,000 get God\u02bcs mark. From da Issachar ohana, 12,000 get God\u02bcs mark."
                },
                "8": {
                    "verse_nr": "8",
                    "verse": "From da Zebulun ohana, 12,000 get God\u02bcs mark. From da Joseph ohana, 12,000 get God\u02bcs mark. From da Benjamin ohana, 12,000 get God\u02bcs mark."
                },
                "9": {
                    "verse_nr": "9",
                    "verse": "Choke Peopo From All Diffren Place - Afta dat, jalike one dream, I wen look, an dea in front me had uku plenny peopo! Dey so plenny dat no can count um. Dey come from all da countries, all da ohanas, all da diffren peopos, an all da language all ova da world. Dey stay standing in front God\u02bcs throne, an in front da Baby Sheep Guy. Dey was wearing white kine clotheses, an dey stay holding branches from da palm tree inside dea hand."
                },
                "10": {
                    "verse_nr": "10",
                    "verse": "Wit one loud voice dey wen tell, \u201cOur God an da Baby Sheep Guy, Dey sit on top da throne. An dey da One dat take us outa da bad kine stuff we stay in.\u201d"
                },
                "11": {
                    "verse_nr": "11",
                    "verse": "All da angel guys stay standing aroun God\u02bcs throne, an aroun da older leada guys, an aroun da four tings dat stay alive. Dey all go down wit dea face on top da groun in front God\u02bcs throne, an dey give God love an respeck."
                },
                "12": {
                    "verse_nr": "12",
                    "verse": "Dey tell, \u201cDis fo shua! God, we talk good bout you, You awesome! You real smart! Mahalo plenny! We get plenny respeck fo you! You get all da power! You mo strong den anybody! You stay lidat foeva an eva! Dass fo shua!\u201d"
                },
                "13": {
                    "verse_nr": "13",
                    "verse": "Den one a da older leadas wen aks me, \u201cEh! Who da guys wit da white clotheses? An wea dey wen come from?\u201d"
                },
                "14": {
                    "verse_nr": "14",
                    "verse": "I tell him, \u201cMista, I donno. But you know!\u201d He say, \u201cDis all da peopo dat wen come out from da big trouble. Da Baby Sheep Guy, he wen make um clean inside, cuz he wen bleed an mahke fo dem. Dass jalike peopo wash dea clotheses clean, an make um come white."
                },
                "15": {
                    "verse_nr": "15",
                    "verse": "Dass why dey stay in front God\u02bcs throne, An work fo him all day an all nite inside his temple. God da One dat stay sit on top his throne, An he goin take care dem, Cuz he stay dea wit dem."
                },
                "16": {
                    "verse_nr": "16",
                    "verse": "Dey no goin eva come hungry o thirsty again! Dey no goin eva get burn from da real hot sun no moa!"
                },
                "17": {
                    "verse_nr": "17",
                    "verse": "Cuz da Baby Sheep Guy Dat sit in da middle a da throne, He goin take care dem Jalike one sheep farma dat take care his sheeps. He goin take dem by da puka Fo da water dat make peopo get life fo real kine. An God goin wipe away all dea tears from dea eyes.\u201d"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Da Baby Sheep Guy Open Da Numba Seven Seal - Wen da Baby Sheep Guy wen go open da numba seven seal, neva had no noise inside da sky fo bout half hour."
                },
                "2": {
                    "verse_nr": "2",
                    "verse": "Den I wen see da seven angel guys dat stand in front God all da time, an he wen give um seven trumpet."
                },
                "3": {
                    "verse_nr": "3",
                    "verse": "Anodda angel guy wen go stand in front da altar place. He get one gold pan fo burn da incense. He wen get plenny incense fo put togedda wit all da prayers from da peopo dat stay spesho fo God. He put da incense on top da gold kine altar in front God\u02bcs throne, fo give um to him."
                },
                "4": {
                    "verse_nr": "4",
                    "verse": "Da smoke from da incense dat stay burning, wen go up to God from da pan dat da angel guy stay hold. An all da prayers from da peopo dat stay spesho fo God wen go up to God too, wit da smoke."
                },
                "5": {
                    "verse_nr": "5",
                    "verse": "Den da angel guy wen take da incense pan, fill um up wit da red hot coals an da fire from da altar, an throw um all down on top da groun. Den had thunder an big noise, da lightning wen flash, an da earth wen shake."
                },
                "6": {
                    "verse_nr": "6",
                    "verse": "Da Seven Trumpet - Den da seven angel guys dat get seven trumpet wen get ready fo blow um."
                },
                "7": {
                    "verse_nr": "7",
                    "verse": "Da first angel guy wen blow his trumpet. An had ice jalike da rain, an fire dat stay mix wit blood, come down real hard on top da earth. An thirty-three percent da earth, da trees, an all da grass wen burn up!"
                },
                "8": {
                    "verse_nr": "8",
                    "verse": "Da Numba Two Trumpet - Da numba two angel guy wen blow his trumpet. Den someting dat wen look jalike one big mountain dat stay burning wen fall down inside da sea. An thirty-three percent da sea wen come blood."
                },
                "9": {
                    "verse_nr": "9",
                    "verse": "Thirty-three percent da tings dat stay alive inside da sea, dey wen all mahke. An thirty-three percent all kine boats wen all broke up."
                },
                "10": {
                    "verse_nr": "10",
                    "verse": "Da Numba Three Trumpet - Den da numba three angel guy wen blow his trumpet. An one big star dat stay burning jalike one torch, wen fall down from da sky on top thirty-three percent da rivers an da pukas fo water."
                },
                "11": {
                    "verse_nr": "11",
                    "verse": "Da star, dey call um \u201cBitta Taste.\u201d Thirty-three percent all da water wen come bitta, an plenny peopo wen drink um an mahke, cuz da water wen come bitta."
                },
                "12": {
                    "verse_nr": "12",
                    "verse": "Da Numba Four Trumpet - Da numba four angel guy wen blow his trumpet, an someting wen hit thirty-three percent da sun, thirty-three percent da moon, an thirty-three percent da stars, an dey wen come dark. Da day time, thirty-three percent mo dark, an da nite time, thirty-three percent mo dark."
                },
                "13": {
                    "verse_nr": "13",
                    "verse": "Den, jalike one dream, I wen look an hear one eagle dat stay flying high in da sky. An wit one loud voice he say, \u201cAuwe! Auwe! Auwe! Goin be real bad fo everybody dat stay alive on top da earth wen da odda three angel guys goin blow dea trumpet!\u201d"
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Da Numba Five Trumpet - Den, jalike one dream, I wen hear da numba five angel guy blow his trumpet, an I wen see one star fall down from da sky to da earth. Den somebody wen give da star one key fo open da Deep Dark Hole."
                },
                "2": {
                    "verse_nr": "2",
                    "verse": "Da star wen open da Deep Dark Hole wit da key, an da smoke wen come outa da hole, jalike da kine smoke from one real big imu. Da smoke from da hole wen make da sun an da sky come dark."
                },
                "3": {
                    "verse_nr": "3",
                    "verse": "Den outa da smoke, plenny grasshoppas wen come down on top da earth. God wen give um da kine power jalike da scorpions get."
                },
                "4": {
                    "verse_nr": "4",
                    "verse": "God wen tell da grasshoppas, \u201cNo mess up da grass, o plants, o trees on top da earth, but ony da peopo dat no mo God\u02bcs mark on top dea forehead!\u201d"
                },
                "5": {
                    "verse_nr": "5",
                    "verse": "Da grasshoppas no mo da power fo kill dem, but ony fo make um suffa five months. Da kine suffa was jalike da kine suffa da scorpions give wen dey sting one guy."
                },
                "6": {
                    "verse_nr": "6",
                    "verse": "Dat time da peopo goin like mahke, cuz hurt plenny. Dey goin beg plenny fo mahke, but dey no can."
                },
                "7": {
                    "verse_nr": "7",
                    "verse": "Da kine grasshoppas, dey look jalike horses, all ready fo fight one war. On top dea head dey get someting jalike one gold crown. Dea face look jalike peopo face."
                },
                "8": {
                    "verse_nr": "8",
                    "verse": "Da grasshoppa hair, jalike wahine kine hair. Dea teet, jalike lion kine teet."
                },
                "9": {
                    "verse_nr": "9",
                    "verse": "Dey get metal plate on top dea chest. Dea wing sound real loud, jalike plenny horses an wagons fo war going real fast fo fight one war."
                },
                "10": {
                    "verse_nr": "10",
                    "verse": "Dey get da tail an da sting jalike da scorpion. Dea tail get power fo make plenny peopo suffa fo five months."
                },
                "11": {
                    "verse_nr": "11",
                    "verse": "Dey get one king fo lead dem. He da bad angel messenja guy from da Deep Dark Hole. Da messenja get da name \u201cAbaddon\u201d in da Hebrew language, an \u201cApollyon\u201d in da Greek language. Dat mean, \u201cDa Guy dat Wipe Out Everyting.\u201d"
                },
                "12": {
                    "verse_nr": "12",
                    "verse": "Dis da first time God goin make da peopo suffa plenny. Bumbye goin get two mo times dey goin suffa."
                },
                "13": {
                    "verse_nr": "13",
                    "verse": "Da Numba Six Trumpet - Den, jalike one dream, I wen hear da numba six angel guy blow his trumpet. An I hear one voice come from in front God, from da four horns dat stick up on da corners a da gold altar place."
                },
                "14": {
                    "verse_nr": "14",
                    "verse": "Da voice tell da numba six angel guy dat get da trumpet, \u201cLet um go, da four angel messenja guys dat stay all tie up by da big Eufrates River!\u201d"
                },
                "15": {
                    "verse_nr": "15",
                    "verse": "Dose angel messenja guys, dey stay ready fo dat year, an month, an day, an hour. So da numba six angel guy wen let um go fo go kill one guy from every three peopo on top da earth."
                },
                "16": {
                    "verse_nr": "16",
                    "verse": "Somebody wen tell me had two hundred million guys riding horse."
                },
                "17": {
                    "verse_nr": "17",
                    "verse": "All da horses an da guys on top um wen look jalike dis inside my dream: da plate on top dea chest was red jalike fire, dark blue, an yellow jalike sulfur. Da horse head wen look jalike da lion head. An fire, smoke, an sulfur wen come outa dea mout."
                },
                "18": {
                    "verse_nr": "18",
                    "verse": "Da fire, da smoke, an da sulfur dat wen come outa dea mout, dat was three big trouble dat wen kill one guy from every three peopo dat stay on top da earth."
                },
                "19": {
                    "verse_nr": "19",
                    "verse": "Da mout an da tail, dass wea da horses wen get dea power. Dea tail jalike da snakes wit head an mout fo bite da peopo, an make um suffa."
                },
                "20": {
                    "verse_nr": "20",
                    "verse": "Da odda peopo dat neva mahke from da big trouble, dey still yet no come sorry an pau do da bad kine stuff dey do. Dey still yet no pau go down in front da bad kine spirits, an da idol kine gods. No matta dey make da idols wit da gold, da silva, da bronze, da stone, an da wood. An no matta da idol kine gods no can see, o hear, o walk, notting!"
                },
                "21": {
                    "verse_nr": "21",
                    "verse": "Da peopo still yet no come sorry o pau kill peopo, o make kahuna, o fool aroun, o steal stuffs."
                }
            }
        },
        "10": {
            "chapter_nr": "10",
            "chapter": {
                "1": {
                    "verse_nr": "1",
                    "verse": "Da Angel Messenja Guy An Da Small Paper - Den, jalike one dream, I wen see anodda angel guy dat get plenny power, coming down from da sky. He get one cloud fo his clotheses, an one rainbow aroun his head. His face jalike da sun, an his legs jalike fire."
                },
                "2": {
                    "verse_nr": "2",
                    "verse": "Da angel guy stay hold one small paper in his hand dat stay open. He put his right feet on top da sea, an his left feet on top da land."
                },
                "3": {
                    "verse_nr": "3",
                    "verse": "He make big noise, jalike da lion. Afta dat, da thunder make big noise seven times."
                },
                "4": {
                    "verse_nr": "4",
                    "verse": "Afta da thunder make noise, I wen start fo write. But I wen hear one voice from da sky dat say, \u201cNo write down wat da thunder wen tell. Dass one secret.\u201d"
                },
                "5": {
                    "verse_nr": "5",
                    "verse": "Den da angel guy dat I wen see, da one dat stay standing on top da sea an da land, he wen raise his right hand to da sky."
                },
                "6": {
                    "verse_nr": "6",
                    "verse": "Da angel guy wen make one strong promise fo God, who stay live foeva an eva, who wen make da sky an da world, an da sea, an everyting dat stay inside um. Da angel guy wen promise, \u201cDis stay true: God no goin wait no moa! Time awready!\u201d"
                },
                "7": {
                    "verse_nr": "7",
                    "verse": "Wen da numba seven angel guy stay ready fo blow his trumpet, den God goin do da secret ting jalike he wen plan, jalike da Good Stuff From Him say, dat he wen tell da guys dat wen work fo him an talk fo him befo time."
                },
                "8": {
                    "verse_nr": "8",
                    "verse": "Den da same voice dat I wen hear befo from da sky, dat voice tell me, \u201cGo, take da paper dat stay open inside da angel guy hand, da one dat stay standing on top da sea an da land.\u201d"
                },
                "9": {
                    "verse_nr": "9",
                    "verse": "I wen go by da angel guy an aks him fo give me da small paper. He tell me, \u201cTake um an eat um. Goin come sour inside yoa stomach, no matta inside yoa mout taste sweet, jalike da honey!\u201d"
                },
                "10": {
                    "verse_nr": "10",
                    "verse": "I wen take da small paper from da angel guy\u02bcs hand, an I wen eat um. Wen taste sweet jalike da honey inside my mout, but wen I wen swallow, wen come sour inside my stomach."
                },
                "11": {
                    "verse_nr": "11",
                    "verse": "Den da angel guy tell me, \u201cEh, you gotta tell wat God wen say again bout plenny countries, peopos, language, an kings.\u201d"
                }
            }
        },
        "11": {
            "chapter_nr": "11",
            "chapter": {
                "1": {
                    "verse_nr": "1",
                    "verse": "Two Guys Tell Wat Dey Know - Den, jalike one dream, somebody wen give me one bamboo, jalike one stick fo measure. An dey tell me, \u201cGo. Measure God\u02bcs temple an da altar, an count how plenny peopo get dea dat show God love an respeck."
                },
                "2": {
                    "verse_nr": "2",
                    "verse": "But no go measure da yard outside da temple, cuz God wen let da peopo dat not his peopo take um ova. Dey goin walk all ova Jerusalem, da town dat stay spesho fo God, fo three an a half year. (Dass 42 months, o 1,260 days, you know.)"
                },
                "3": {
                    "verse_nr": "3",
                    "verse": "Goin get two guys. I goin give dem da power fo talk fo me fo all dat time. Dey goin put on burm bag kine clotheses fo show dat dey stay crying inside.\u201d"
                },
                "4": {
                    "verse_nr": "4",
                    "verse": "Dese two guys, dey da two olive trees an da two stands fo lamp dat Zekariah wen tell bout inside da Bible. Dese guys, dey stay standing in front God, da Boss fo da earth."
                },
                "5": {
                    "verse_nr": "5",
                    "verse": "If somebody like hurt dem, fire come outa da guys mout an burn dem up. Dass how da guys goin wipe out anybody dat go agains dem."
                },
                "6": {
                    "verse_nr": "6",
                    "verse": "Dose guys get da power fo shut up da sky, so da rain no stay come, wen dey stay telling wat God wen say. An dey get da power fo make da water change fo come blood. An dey get da power fo make all kine trouble come on top da peopo all ova da world too, wen eva dey like."
                },
                "7": {
                    "verse_nr": "7",
                    "verse": "Den, wen dey pau tell wat God say, da Wild Animal dat come up outa da Deep Dark Hole, he goin fight agains dose two guys. An da Wild Animal goin win, an kill um."
                },
                "8": {
                    "verse_nr": "8",
                    "verse": "An dea bodies goin stay on top da street inside da Big Town, da one you can say stay jalike Sodom town o jalike Egypt. Dat Big Town, dass wea dey wen put da Boss Jesus on top da cross fo mahke."
                },
                "9": {
                    "verse_nr": "9",
                    "verse": "Fo three an a half days goin get peopo from all da countries, ohanas, language, an diffren kine peopos from all ova da world ova dea. Dey goin look at da guys bodies, an dey no goin let nobody bury um."
                },
                "10": {
                    "verse_nr": "10",
                    "verse": "All da peopo all ova da world goin feel good inside cuz dose two guys wen mahke. All da peopo goin party, an send plenny present to each odda. Cuz dose two guys dat talk fo God wen make all da peopo suffa plenny."
                },
                "11": {
                    "verse_nr": "11",
                    "verse": "But you know wat? Afta three an a half days, God wen make um breathe again, an dey wen stand up. Everybody dat wen see um, wen come real scared."
                },
                "12": {
                    "verse_nr": "12",
                    "verse": "Den da two guys dat wen talk fo God wen hear one loud voice from da sky dat talk to dem, an tell, \u201cCome up hea!\u201d An wen da guys dat wen stay agains dem wen look, dey see um go up to da sky inside one cloud."
                },
                "13": {
                    "verse_nr": "13",
                    "verse": "Da Numba Two Big Trouble - Right den an dea da earth wen start fo shake real hard. An ten percent a da Big Town wen wipe out, an seven tousand peopo wen mahke. Da rest a da peopo was real scared, an dey wen tell dat God who stay inside da sky, he awesome."
                },
                "14": {
                    "verse_nr": "14",
                    "verse": "Dat was da numba two big kine trouble. Auwe! Pretty soon goin get da numba three big kine trouble!"
                },
                "15": {
                    "verse_nr": "15",
                    "verse": "Da Numba Seven Trumpet - Den da numba seven angel guy wen blow his trumpet. An had real loud voices wen come from da sky. Dey wen say, \u201cNow da time! God an his Spesho Guy Christ get da power Fo take ova an be King ova all da peopos inside da world. Dey goin lead da peopo foeva an eva!\u201d"
                },
                "16": {
                    "verse_nr": "16",
                    "verse": "Den da twenty-four older leadas dat was sitting on top dea thrones in front God, dey wen go down wit dea face on top da groun, an wen give God love an respeck."
                },
                "17": {
                    "verse_nr": "17",
                    "verse": "Dey tell, \u201cEh, God! Mahalo plenny! You da Boss, da God Dat Get All Da Power! You stay now, An wen stay befo time! Now you stay showing all yoa power, An wen start fo take charge a all da peopo inside da world!"
                },
                "18": {
                    "verse_nr": "18",
                    "verse": "Da peopos dat no trus you, Dey real huhu, But you no take da bad kine stuff. \u201cTime awready fo you fo come da Judge fo da mahke peopo. An fo give yoa worka guys da good kine stuff you have fo dem Fo wat dey wen do fo you. Same ting you goin give to all da guys dat wen talk fo you, An all yoa spesho peopo, An you goin give um to da ones dat get respeck fo how you stay, Da big peopo an da litto peopo. \u201cTime awready fo wipe out da guys Dat wen wipe out all da odda peopo Dat stay on top da earth!\u201d"
                },
                "19": {
                    "verse_nr": "19",
                    "verse": "Den God\u02bcs temple inside da sky wen come open, so can see da Box Fo God\u02bcs Promise dat get da Ten Commandments inside. Den had lightning flash, an noise, an loud thunder. Da earth wen shake, an had plenny ice come down jalike rain."
                }
            }
        },
        "12": {
            "chapter_nr": "12",
            "chapter": {
                "1": {
                    "verse_nr": "1",
                    "verse": "Da Wahine An Da Dragon - Den, jalike one dream, I see one big, awesome ting inside da sky. Was one wahine wit da sun fo her clotheses, an da moon unda her feet, an one crown wit twelve stars on top her head."
                },
                "2": {
                    "verse_nr": "2",
                    "verse": "She hapai, an she stay crying, cuz real sore fo born her baby!"
                },
                "3": {
                    "verse_nr": "3",
                    "verse": "Den I wen see one nodda awesome kine ting inside da sky. Had one big, red dragon, an he had seven head an ten horn, wit seven small crown on top da seven head."
                },
                "4": {
                    "verse_nr": "4",
                    "verse": "Da Dragon tail wen sweep some a da stars outa da sky, an throw um down to da groun: one star from every three stars. Da Dragon wen stand in front da wahine dat goin born one baby, so he can eat her baby as soon as he born."
                },
                "5": {
                    "verse_nr": "5",
                    "verse": "She wen born one boy. He goin be da King fo lead all da diffren peopos on top da earth. He goin carry one king kine stick dat get iron on top fo show he in charge. But God wen grab up da boy to him an to his throne."
                },
                "6": {
                    "verse_nr": "6",
                    "verse": "Den da wahine wen run to da boonies, to one place dat God wen make ready fo her, an somebody wen take care her three an a half year."
                },
                "7": {
                    "verse_nr": "7",
                    "verse": "Den had war inside da sky. Michael an his angel messenja guys wen fight da Dragon, an da Dragon an his bad angel messenja guys wen fight back wit dem."
                },
                "8": {
                    "verse_nr": "8",
                    "verse": "But da Dragon guys no was strong, so dey no can stay inside da sky wit God no moa."
                },
                "9": {
                    "verse_nr": "9",
                    "verse": "Da big Dragon, God wen throw um outa da sky. Dass da old snake. Dey call um da Devil, an Satan. He bulai all da peopo inside da world. God wen throw him an his angel messenja guys down on top da earth."
                },
                "10": {
                    "verse_nr": "10",
                    "verse": "Den I wen hear one loud voice inside da sky dat say, \u201cNow da time! God goin take us outa da bad kine stuff we stay in! An show us dat he da King, An he get all da power! His Spesho Guy Christ get da right fo lead everybody! Cuz da Bad Guy dat wen poin finga At our bruddas an sistas all day an all nite, God wen throw him down hea on top da earth."
                },
                "11": {
                    "verse_nr": "11",
                    "verse": "Our bruddas an sistas wen win ova da bad kine stuff, Cuz dey wen trus God\u02bcs Baby Sheep Guy. He wen bleed an mahke fo dem. An dey wen tell dat dey trus him. Dey not even scared fo give dea life fo mahke!"
                },
                "12": {
                    "verse_nr": "12",
                    "verse": "So, everybody dat stay wit God inside da sky, dance an sing! But auwe to you guys on top da earth an da sea! Cuz da Devil wen go down by you guys! He stay real huhu, Cuz he know he ony get litto bit mo time left!\u201d"
                },
                "13": {
                    "verse_nr": "13",
                    "verse": "Wen da Dragon wen see dat God wen throw um down to da earth, he wen chase da wahine dat wen born da baby boy."
                },
                "14": {
                    "verse_nr": "14",
                    "verse": "God wen give her two wings jalike one big eagle, so she can fly to da place wea he wen make ready fo her inside da boonies. Ova dea he goin take care her fo three an a half years, an da Dragon no can touch her."
                },
                "15": {
                    "verse_nr": "15",
                    "verse": "Den da Dragon wen blow out plenny water outa his mout, jalike one river, so dat he can grab da wahine an take her away."
                },
                "16": {
                    "verse_nr": "16",
                    "verse": "But da groun wen help her. Da groun wen open up one crack, an swallow up da water dat da Dragon wen blow outa his mout."
                },
                "17": {
                    "verse_nr": "17",
                    "verse": "So da Dragon wen come real huhu at da wahine, an wen go way fo fight agains her odda kids. Dass everybody dat listen to wat God tell um fo do, an do all da true stuff dat Jesus wen show us. Den da Dragon wen go stand on top da beach by da sea."
                }
            }
        },
        "13": {
            "chapter_nr": "13",
            "chapter": {
                "1": {
                    "verse_nr": "1",
                    "verse": "Da Two Wild Animal - Den, jalike one dream, I wen see one Wild Animal coming outa da water. He get ten horn an seven head, wit ten crown on top da horns. On top da heads, each one get one name dat tell any kine stink stuff bout God."
                },
                "2": {
                    "verse_nr": "2",
                    "verse": "Da Wild Animal I wen see look like one leopard, but he get feet jalike da bear, an da mout jalike da lion. Da Dragon wen give da Wild Animal his power, an his throne, an da right fo take charge a da peopo wit him."
                },
                "3": {
                    "verse_nr": "3",
                    "verse": "One head a da Wild Animal wen look like was bus up real bad an he litto mo mahke, but den he wen stay alive. All da peopo all ova da world wen blow dea minds, an dey wen stick wit da Wild Animal."
                },
                "4": {
                    "verse_nr": "4",
                    "verse": "All da peopo wen go down an pray to da Dragon, cuz he wen give da Wild Animal da right fo take charge a da peopo wit him. An dey go down an pray to da Wild Animal too. Den dey tell, \u201cNo mo nobody ova hea get mo power den da Wild Animal! No mo nobody can go fight one war agains him an win!\u201d"
                },
                "5": {
                    "verse_nr": "5",
                    "verse": "Da Wild Animal wen get da mout fo talk big an talk stink bout God, an fo take charge a da peopo wit da Dragon fo three an a half year."
                },
                "6": {
                    "verse_nr": "6",
                    "verse": "Da Wild Animal stay talking any kine an talking stink bout God an da place wea God stay, an everybody dat stay dea in da sky too."
                },
                "7": {
                    "verse_nr": "7",
                    "verse": "He wen get da power fo fight one war agains da peopo dat stay spesho fo God, an win, an fo take charge all da ohanas, all da diffren peopos, all da languages, an all da country all ova da world."
                },
                "8": {
                    "verse_nr": "8",
                    "verse": "Everybody on top da earth goin go down an pray to da Wild Animal. Ony da peopo dat get dea name inside da Book Dat Tell Who Get God\u02bcs Kine Life, dey no goin go down an pray to da Wild Animal. Cuz dey da peopo dat stick wit God\u02bcs Baby Sheep Guy. From da time wen God wen make da world, God wen make plan fo let da peopo kill his Baby Sheep Guy."
                },
                "9": {
                    "verse_nr": "9",
                    "verse": "\u201cWhoeva can hear dis, dey betta listen!"
                },
                "10": {
                    "verse_nr": "10",
                    "verse": "Whoeva suppose to go prison, Dey goin go prison! Whoeva suppose to mahke wit da sword, Dey goin mahke wit da sword!\u201d So dass why, God\u02bcs spesho peopo, dey gotta hang in dea an listen to God an trus him!"
                },
                "11": {
                    "verse_nr": "11",
                    "verse": "Den I wen see one nodda Wild Animal coming outa da earth. He get two horn jalike one baby sheep, but he talk jalike one dragon."
                },
                "12": {
                    "verse_nr": "12",
                    "verse": "Dis Wild Animal, he da numba one guy fo da first Wild Animal, an he stay use all da power dat da odda Wild Animal get fo take charge a da peopo. He stay make all da peopo all ova da world go down an pray to da first Wild Animal, da one dat wen get bus up real bad, an litto mo mahke, but still yet wen stay alive."
                },
                "13": {
                    "verse_nr": "13",
                    "verse": "Da Numba Two Wild Animal wen do all kine awesome stuff fo show wat kine him. He even wen make da fire come down from da sky to da earth in front everybody."
                },
                "14": {
                    "verse_nr": "14",
                    "verse": "Da Numba Two Wild Animal wen get da power fo do all kine awesome stuff in front da first Wild Animal. Az why he wen bulai all da peopo dat stay on top da earth. He wen tell da peopo fo make one statue fo da first Wild Animal, fo show respeck fo him. Dass da one dat wen get bus up wit da sword, an litto mo mahke, but still yet wen stay alive."
                },
                "15": {
                    "verse_nr": "15",
                    "verse": "Da Numba Two Wild Animal wen get da power fo make da statue a da first Wild Animal come alive, so dat da statue can talk. An anybody dat no like go down an pray to da statue, dey goin kill um."
                },
                "16": {
                    "verse_nr": "16",
                    "verse": "Da Wild Animal wen make everybody, da big an da small peopo, da rich peopo an da poor peopo, da slave guys an da peopo dat not slaves, he wen make um get his mark on top dea right hand o on top dea forehead."
                },
                "17": {
                    "verse_nr": "17",
                    "verse": "So dat anybody who no mo da Wild Animal\u02bcs name o da numba dat tell wat his name on top dem, dey no can buy o sell notting."
                },
                "18": {
                    "verse_nr": "18",
                    "verse": "Fo know dis, gotta be sharp! Whoeva get good head, dey gotta figga wat mean da Wild Animal\u02bcs numba, cuz da numba show one guy\u02bcs name. His numba, az 666."
                }
            }
        },
        "14": {
            "chapter_nr": "14",
            "chapter": {
                "1": {
                    "verse_nr": "1",
                    "verse": "God\u02bcs Baby Sheep Guy An His Peopo - Den I wen look, an jalike one dream, right dea in front me I see da One dat was jalike God\u02bcs Baby Sheep. He stay standing on top Mount Zion, an wit him was 144,000 peopo dat get God\u02bcs Baby Sheep\u02bcs name an his Fadda\u02bcs name on top dea forehead."
                },
                "2": {
                    "verse_nr": "2",
                    "verse": "Afta dat I wen hear one big noise come from da sky, jalike wen plenny water pound, an jalike da thunder. Da sound I wen hear, jalike peopo playing plenny guitars."
                },
                "3": {
                    "verse_nr": "3",
                    "verse": "Dey wen sing one new song in front da throne, an in front da four tings dat stay alive, an da older leadas. No mo nobody can learn da song, ony da 144,000 peopo on top da earth dat God wen pay da price fo get um back fo himself, dey can learn um."
                },
                "4": {
                    "verse_nr": "4",
                    "verse": "Dey da guys dat neva make demself pilau, but dey stay clean, cuz dey neva fool aroun da wahines. Every place God\u02bcs Baby Sheep Guy go, dey go wit him. God wen pay da price fo cut dem loose from da bad kine stuff, from all da peopo on top da earth. Dey da first peopo dat give demself to God an his Baby Sheep Guy, jalike one gif."
                },
                "5": {
                    "verse_nr": "5",
                    "verse": "No mo nobody can tell dat dey bulai. No can poin finga dem."
                },
                "6": {
                    "verse_nr": "6",
                    "verse": "Three Angel Messenja Guys - Den I wen see anodda angel messenja guy, jalike one dream, flying up dea. An he get Good Stuff From God dat stay foeva fo tell everybody dat stay on top da earth: all da diffren countries, an ohanas, an languages, an peopos."
                },
                "7": {
                    "verse_nr": "7",
                    "verse": "Da angel talk wit one loud voice, an say, \u201cGive respeck fo God an tell how awesome he stay! Cuz da time stay now wen he goin come da Judge fo everybody. Give love an respeck to da One dat wen make da sky, da earth, da ocean, an da pukas wea get water.\u201d"
                },
                "8": {
                    "verse_nr": "8",
                    "verse": "Den I wen see da numba two angel messenja guy come, an he tell, \u201cBabylon, da Big Town, wen wipe out! Cuz da Babylon peopo wen ack jalike one wahine dat make all da diffren peopos drink her kine wine, an dat make dem all go pupule an ony like fool aroun.\u201d"
                },
                "9": {
                    "verse_nr": "9",
                    "verse": "Den da numba three angel messenja guy wen come afta dat, an tell wit one loud voice, \u201cGet peopo dat go down an pray in front da Wild Animal an his statue. An get peopo dat get his mark on top dea forehead o dea hand."
                },
                "10": {
                    "verse_nr": "10",
                    "verse": "God come real huhu an no take da bad kine stuff dose peopo stay doing. He goin make dose peopo suffa real bad from da burning sulfur, in front God\u02bcs spesho angel guys an God\u02bcs Baby Sheep Guy. Dass jalike wen one guy make anodda guy drink too much real strong wine, fo make um come real drunk."
                },
                "11": {
                    "verse_nr": "11",
                    "verse": "Da smoke from da fire wea dey stay suffa goin go up in da sky foeva an eva. Everybody dat go down an pray in front da Wild Animal an his statue, o get da mark fo his name on top dem, dey no goin rest day time o nite time, eva!\u201d"
                },
                "12": {
                    "verse_nr": "12",
                    "verse": "Dat mean, da peopo dat stay spesho fo God gotta hang in dea. Dey da ones dat listen to God, an stay trus Jesus."
                },
                "13": {
                    "verse_nr": "13",
                    "verse": "Den I hear one voice from da sky tell, \u201cWrite dis: From now, everybody dat trus da Boss Up Dea, dey goin stay good inside wen dey mahke.\u201d God\u02bcs Spirit say, \u201cYeah! Dey goin rest from all dea hard work, an everybody goin know da good stuff dey wen do.\u201d"
                },
                "14": {
                    "verse_nr": "14",
                    "verse": "Time Fo Bring In Da Grapes - Den I wen look, an jalike one dream, in front me had one white cloud. Had one guy sitting on top da cloud dat look jalike us. He da Guy Dass fo Real. He get one gold kine crown on top his head, an one sharp sickle in his hand."
                },
                "15": {
                    "verse_nr": "15",
                    "verse": "Den anodda angel messenja guy wen come outa da temple, an wit one loud voice he tell da One dat stay sitting on top da cloud, \u201cNow cut da grapes wit yoa sickle, cuz az da right time now. Da grapes inside da fields all ova da world stay ready fo cut.\u201d"
                },
                "16": {
                    "verse_nr": "16",
                    "verse": "Da One dat stay sitting on top da cloud wen swing his sickle ova da earth, an wen bring in all da grapes."
                },
                "17": {
                    "verse_nr": "17",
                    "verse": "Den I wen see one nodda angel messenja guy come outa da temple inside da sky, an he get one sharp sickle too."
                },
                "18": {
                    "verse_nr": "18",
                    "verse": "An had one nodda angel messenja guy dat stay in charge a da fire. He wen come from da altar, an wit one loud voice he tell da angel dat get da sickle, \u201cNow cut da grapes from da grape fields all ova da world wit yoa sickle, cuz dey stay ready now.\u201d"
                },
                "19": {
                    "verse_nr": "19",
                    "verse": "So, jalike one dream, da angel guy wen swing his sickle ova da earth. Den he wen bring in da grapes, an throw um inside da puka wea dey smash um. Dat show dat God no take da bad kine stuff da peopo do."
                },
                "20": {
                    "verse_nr": "20",
                    "verse": "Dey wen smash da grapes inside da wine puka outside da big town, an blood wen come outa da puka dat was so plenny, was two hundred miles long an five feet deep."
                }
            }
        },
        "15": {
            "chapter_nr": "15",
            "chapter": {
                "1": {
                    "verse_nr": "1",
                    "verse": "Seven Angel Messenja Guys An Seven Big Kine Trouble - Den I wen see one nodda big an awesome ting inside da sky, jalike one dream. God wen send seven angel messenja guys, an dey bring seven big kine trouble to da peopo. Az how God show dat he no take da bad kine stuff da peopo do. Afta da peopo wen suffa from da seven big kine trouble, den God pau send no mo big kine trouble."
                },
                "2": {
                    "verse_nr": "2",
                    "verse": "Afta dat I wen see someting dat make me tink was one pond dat you can see thru, jalike da glass, an had fire all mix up inside. An standing by da side had all da peopo dat wen fight an win agains da Wild Animal an his statue, da one dat get one numba fo his name. An dose peopo dat wen fight an win, dey hold guitar dat God wen give um inside dea hand."
                },
                "3": {
                    "verse_nr": "3",
                    "verse": "Dey was singing jalike Moses, da guy dat wen work fo God, an jalike God\u02bcs Baby Sheep Guy. Dey sing: \u201cGod, you da Boss! You da God Dat Get All Da Power. You do big an awesome stuff. You everytime do wass right an wass true. You da King fo all da diffren peopos foeva an eva!"
                },
                "4": {
                    "verse_nr": "4",
                    "verse": "\u201cBoss, everybody goin get respeck fo you. An tell how awesome you stay. Cuz you mo spesho an good den all da peopo. All da diffren peopos from all ova da world goin come, An give you love an respeck. Cuz dey wen see all da good an right tings You wen do!\u201d"
                },
                "5": {
                    "verse_nr": "5",
                    "verse": "Afta dat I wen look, an jalike one dream, inside da sky had da spesho tent dat show dat God stay wit his peopo. An inside dea, da Real Real Spesho Place stay open."
                },
                "6": {
                    "verse_nr": "6",
                    "verse": "Da seven angel messenja guys dat wen bring da seven big kine trouble wen come outa da Real Real Spesho Place. Dea clotheses was clean, linen kine cloth dat was shining. Dey get gold kine cloth ova dea shoulda an across dea chest."
                },
                "7": {
                    "verse_nr": "7",
                    "verse": "Den one a da four tings dat stay alive wen give seven gold kine bowl to da seven angel guys. Da seven bowl stay full a God\u02bcs huhu, fo show dat God no take da bad kine stuff da peopo doing. God, he stay live foeva an eva."
                },
                "8": {
                    "verse_nr": "8",
                    "verse": "Den da Real Real Spesho Place stay full a smoke cuz God stay so awesome, an he get so plenny power. Nobody can go inside dea till da seven big kine trouble from da seven angel guys wen pau."
                }
            }
        },
        "16": {
            "chapter_nr": "16",
            "chapter": {
                "1": {
                    "verse_nr": "1",
                    "verse": "Da Seven Bowl Show Dat God No Take Da Bad Kine Stuff - Den jalike one dream, I hear one loud voice from da Real Real Spesho Place dat tell da seven angel messenja guys, \u201cDis da seven bowl dat show dat God stay huhu, an no take da bad kine stuff da peopo inside da world stay doing. Take um, an go pour da stuff inside um on top da earth.\u201d"
                },
                "2": {
                    "verse_nr": "2",
                    "verse": "Da first angel guy wen go an pour out da stuff from his bowl on top da earth. Den da peopo dat get da Wild Animal\u02bcs mark on top dem an dat go down an pray to his statue, dey get bad kine sore dat come out all ova dem an hurt real bad."
                },
                "3": {
                    "verse_nr": "3",
                    "verse": "Da numba two angel guy wen pour out da stuff from his bowl on top da ocean, an wen make um jalike da blood from one mahke guy. Den all da tings dat stay alive inside da ocean wen mahke."
                },
                "4": {
                    "verse_nr": "4",
                    "verse": "Da numba three angel guy wen pour out da stuff from his bowl on top all da river an puka wea water come out, an dey wen come blood too."
                },
                "5": {
                    "verse_nr": "5",
                    "verse": "Den I wen hear da angel guy dat stay in charge a da water tell, \u201cGod, you so good an spesho! You wen stay befo time, an you stay now. You da Judge, an you do everyting right. Cuz you punish da peopo fo da bad kine stuff dey wen do."
                },
                "6": {
                    "verse_nr": "6",
                    "verse": "Cuz dey wen kill da guys dat talk fo you, an yoa odda spesho peopo, An make dem bleed an mahke. So you wen give um blood fo drink too, Cuz az wat dey get fo kill yoa peopo.\u201d"
                },
                "7": {
                    "verse_nr": "7",
                    "verse": "Den I hear one voice from da altar say, \u201cAz right! You da Boss, da God Dat Get All Da Power. You da Judge. An everyting you do, you do um right an tell da trut.\u201d"
                },
                "8": {
                    "verse_nr": "8",
                    "verse": "Da numba four angel guy wen pour out da stuff from his bowl on top da sun. Den God wen give power to da sun fo burn da peopo wit fire."
                },
                "9": {
                    "verse_nr": "9",
                    "verse": "Dey wen get burn plenny cuz da sun so hot. Dey talk stink bout God, cuz he get da power fo make all dis kine trouble come on top dem. But still yet, dey no like change an come sorry fo da bad kine stuff dey do, an dey no like talk good bout God."
                },
                "10": {
                    "verse_nr": "10",
                    "verse": "Da numba five angel guy wen pour out da stuff from his bowl on top da Wild Animal\u02bcs throne. An every place da Wild Animal stay king, wen come real dark. Den peopo ova dea bite dea tongue cuz dey suffa real bad."
                },
                "11": {
                    "verse_nr": "11",
                    "verse": "Dey talk stink bout God in da sky cuz dey stay suffa an get bad kine sores all ova dem, but dey no like change an come sorry fo da bad kine stuff dey do."
                },
                "12": {
                    "verse_nr": "12",
                    "verse": "Da numba six angel guy wen pour out da stuff from his bowl on top da big Eufrates River, an all da water wen come dry up, fo make ready da way fo da kings from da east fo come."
                },
                "13": {
                    "verse_nr": "13",
                    "verse": "Den jalike one dream, I wen see three bad kine spirits wen look jalike frogs. One wen come outa da dragon\u02bcs mout, one outa da Wild Animal\u02bcs mout, an one outa da mout a da guy dat say he talk fo God, but he bulai."
                },
                "14": {
                    "verse_nr": "14",
                    "verse": "Dose bad kine spirits do all kine awesome stuff fo show dea power. Dey go out an get all da kings in da whole world fo bring dem togedda fo fight on da Big Day. Dass da time wen da God Dat Get All Da Power goin come fo judge everybody."
                },
                "15": {
                    "verse_nr": "15",
                    "verse": "Da Boss say, \u201cLook! I goin come quick, jalike one steala guy! Whoeva stay awake, an get dea clotheses wit dem, dey no goin come shame cuz dey naked. But dey goin stay good inside.\u201d"
                },
                "16": {
                    "verse_nr": "16",
                    "verse": "Den da bad kine spirits bring da kings togedda inside one place da Jews call \u201cArmageddon,\u201d dea language."
                },
                "17": {
                    "verse_nr": "17",
                    "verse": "Den da numba seven angel guy wen pour out da stuff from his bowl in da air. An one loud voice wen come from da throne inside da Real Real Spesho Place an say, \u201cDass all. Everyting pau.\u201d"
                },
                "18": {
                    "verse_nr": "18",
                    "verse": "Den get big lightning, plenny noise, big thunder, an da earth stay shake so hard -- neva had dat kine big shaking befo, wen peopo stay on top da earth, till now."
                },
                "19": {
                    "verse_nr": "19",
                    "verse": "Babylon, da mos importan big town, wen split an come three. An da big towns fo da diffren peopos all ova da world wen get wipe out. God wen come huhu wit da peopo inside Babylon, da big town. He make um suffa real bad, cuz he no take da bad kine stuff da peopo ova dea stay do. He make to dem jalike wen one guy make anodda guy drink too much real strong wine, fo make um come real drunk."
                },
                "20": {
                    "verse_nr": "20",
                    "verse": "All da islands an all da mountains wen fall down!"
                },
                "21": {
                    "verse_nr": "21",
                    "verse": "Den real big kine ice storm wen come down from da sky jalike rain. Every piece ice weigh bout 75 pounds, an dey fall down on top da peopo! Den da peopo wen talk stink bout God cuz a da ice, cuz was so bad."
                }
            }
        },
        "17": {
            "chapter_nr": "17",
            "chapter": {
                "1": {
                    "verse_nr": "1",
                    "verse": "Da Wahine Dat Fool Aroun Fo Money An Da Wild Animal - Den, jalike one dream, one a da seven angel messenja guys dat get da seven bowl wen come tell me, \u201cCome. I show you how God goin punish da big wahine dat fool aroun fo money, dat get her throne near da big ocean."
                },
                "2": {
                    "verse_nr": "2",
                    "verse": "Da kings all ova da world wen fool aroun wit her. An da peopo dat live inside da world, she make um do any kine, jalike she make um come real drunk, cuz dey fool aroun wit her.\u201d"
                },
                "3": {
                    "verse_nr": "3",
                    "verse": "Den God\u02bcs Spirit wen take charge me, an da angel guy wen take me inside da boonies. Ova dea, jalike one dream, I see one wahine sitting on top one red wild animal. Dat animal get names all ova him dat talk stink bout God, an get seven head an ten horn."
                },
                "4": {
                    "verse_nr": "4",
                    "verse": "Da wahine had on purple an red clotheses, an had all kine gold dat shine, an fancy kine jewelry, an pearls. She get one gold wine cup in her hand dat stay full a all kine pilau kine stuff, an da bad kine stuff dat show she fool aroun."
                },
                "5": {
                    "verse_nr": "5",
                    "verse": "Da wahine get one sign on top her forehead wit her name, dat nobody know befo: \u201cBABYLON, DA BIG TOWN DA MUDDA FO ALL DA WAHINES DAT FOOL AROUN DA MUDDA FO ALL DA PEOPO ALL OVA DA WORLD DAT DO DA REAL BAD KINE STUFF.\u201d"
                },
                "6": {
                    "verse_nr": "6",
                    "verse": "An I wen see, jalike one dream, dat da wahine stay high cuz she wen kill plenny peopo dat stay spesho fo God, an drink dea blood. Dass all da ones dat wen bleed an mahke cuz dey tell bout Jesus. Wen I wen spock da wahine, wen blow my mind."
                },
                "7": {
                    "verse_nr": "7",
                    "verse": "Da angel messenja guy tell me, \u201cEh, how come dat blow yoa mind? I goin tell you da secret bout da wahine dat ride on top da Wild Animal dat get seven head an ten horn."
                },
                "8": {
                    "verse_nr": "8",
                    "verse": "\u201cDa Wild Animal dat you wen see, he wen stay befo time, an he no stay now. But he goin come outa da Deep Dark Hole, an den he goin get wipe out. Get da peopo dat no mo dea name inside da Book Dat Tell Who Get God\u02bcs Kine Life from da time wen God wen make da world. Dose peopo, goin blow dea minds wen dey spock da Wild Animal. Cuz he wen stay befo, an he no stay now, but he goin come back."
                },
                "9": {
                    "verse_nr": "9",
                    "verse": "\u201cFo dis, you gotta tink real hard an stay sharp. Da seven head, dass jalike one picha fo da seven hill wea da wahine get her throne, an dey seven kings too."
                },
                "10": {
                    "verse_nr": "10",
                    "verse": "Five kings wen fall down awready, one king stay now, an one king neva come still yet. But wen he come, he goin stay ony litto wile."
                },
                "11": {
                    "verse_nr": "11",
                    "verse": "Da Wild Animal dat wen stay befo, an no stay now, dass da numba eight king. He come from da seven kings, an he goin be wipe out."
                },
                "12": {
                    "verse_nr": "12",
                    "verse": "\u201cDa ten horn you wen see, dey ten kings dat no mo power fo be king still yet. But dey goin get power fo come king fo one hour togedda wit da Wild Animal."
                },
                "13": {
                    "verse_nr": "13",
                    "verse": "Dey get ony one ting dey like do: dey goin give dea power an dea right fo come king to da Wild Animal."
                },
                "14": {
                    "verse_nr": "14",
                    "verse": "Dey goin make war an fight agains God\u02bcs Baby Sheep Guy. But he goin win agains dem, cuz he da Boss ova all da bosses an da King ova all da kings! All da peopo dat God\u02bcs Baby Sheep Guy wen pick an tell dem fo come be his guys, dey do wat dey say dey goin do, an dey goin stay wit him.\u201d"
                },
                "15": {
                    "verse_nr": "15",
                    "verse": "Den da angel messenja guy tell me, \u201cDa big ocean you wen see, wea da wahine dat fool aroun get her throne, dass peopos, nations, countries, an languages."
                },
                "16": {
                    "verse_nr": "16",
                    "verse": "Da Wild Animal an da ten horn you wen see, dey goin hate da wahine dat fool aroun, an take away everyting she get, an leave her wit notting, not even clotheses. Dey goin eat her an burn her wit fire."
                },
                "17": {
                    "verse_nr": "17",
                    "verse": "Cuz God wen make dem guys tink how he like. Az why dem guys goin give da Wild Animal dea power fo come king. Dey get dat power till everyting God wen say come true."
                },
                "18": {
                    "verse_nr": "18",
                    "verse": "Da wahine you wen see, dass da big town wea da big king stay dat get power ova all da odda kings inside da world.\u201d"
                }
            }
        },
        "18": {
            "chapter_nr": "18",
            "chapter": {
                "1": {
                    "verse_nr": "1",
                    "verse": "Babylon Town Wipe Out - Afta dat, I wen look, an jalike one dream, I wen spock one nodda angel messenja guy. He coming down from da sky. He get plenny power. An da light dat come from him make da earth light up all ova."
                },
                "2": {
                    "verse_nr": "2",
                    "verse": "Da angel tell wit one loud voice, \u201cBabylon wen wipe out! Dat big town wen pau awready! Now inside dea ony get bad kine spirits, An all kine pilau scavenja birds stay hide dea too!"
                },
                "3": {
                    "verse_nr": "3",
                    "verse": "Da Babylon peopo, jalike dey one wahine, An all da diffren peopos all ova da world, Jalike dey fool aroun wit her. She make um do any kine, Jalike she make um drink too much strong wine Fo make um come real drunk! Da kings inside da world wen fool aroun wit her too. An da trader guys all ova da world Wen come rich from all kine rich stuffs Dat Babylon get from dem fo herself.\u201d"
                },
                "4": {
                    "verse_nr": "4",
                    "verse": "Den I wen hear one nodda voice from da sky. God say, \u201cEh, my peopo, come outa dea! So you guys no goin do da bad kine stuff da peopo inside Babylon do! An you no goin get all da big troubles dat town goin get."
                },
                "5": {
                    "verse_nr": "5",
                    "verse": "Cuz all da bad kine stuff da Babylon peopo doing, So plenny, jalike dey stack up to da sky! I know all da tings dey wen do dat no stay right."
                },
                "6": {
                    "verse_nr": "6",
                    "verse": "\u201cPay um back double time! Dass jalike you make dem one drink inside dea cup, two times mo strong!"
                },
                "7": {
                    "verse_nr": "7",
                    "verse": "Jalike da wahine, Babylon wen make herself plenny awesome, An da peopo dea stay good inside, Cuz dey get all kine rich stuffs, Make um suffa an come all sore inside. Da Babylon wahine talk big inside her heart lidis, \u2018I stay on top my throne jalike one queen. I not one widow. An I no goin eva come sore inside an cry!\u2019"
                },
                "8": {
                    "verse_nr": "8",
                    "verse": "\u201cDass why in one day all da big kine troubles goin come on top Babylon, jalike da wahine. All kine sick goin come. Da Babylon peopo goin come all kine sore inside. No mo notting fo eat. Fire goin come an burn um up. Cuz God da Boss get all kine power, an he goin come fo judge Babylon!\u201d"
                },
                "9": {
                    "verse_nr": "9",
                    "verse": "Az why da kings from all ova da world dat wen fool aroun wit da Babylon peopo, an dat wen do any kine bad kine stuff wit dem, dey goin see da smoke from da fire dat stay burn dat town. Dey goin cry an come sad inside."
                },
                "10": {
                    "verse_nr": "10",
                    "verse": "Dey goin stand far away, cuz dey real scared wen dey see da Babylon peopo suffa. An dey goin say, \u201cAuwe! Auwe! Babylon, da big town! Wit plenny power! An in one hour, you wen wipe out!\u201d"
                },
                "11": {
                    "verse_nr": "11",
                    "verse": "Same ting, da trader guys, dey goin cry an come sad inside, cuz no mo nobody stay buy all dea stuffs no moa:"
                },
                "12": {
                    "verse_nr": "12",
                    "verse": "gold kine stuff, silva, jewel stones dat cost plenny, pearls, fancy linen kine cloth, purple cloth, silk cloth, red cloth, all kine fancy wood, an stuffs from ivory, wood, bronze, iron, an marble stone dat cost plenny,"
                },
                "13": {
                    "verse_nr": "13",
                    "verse": "cinnamon, odda spice, incense, myrrh kine perfume, Arabia kine incense, wine, olive oil, fancy flour, wheat, cows, sheeps, horses, fancy wagon, prisonas an odda peopo fo come slaves."
                },
                "14": {
                    "verse_nr": "14",
                    "verse": "Da trader guys goin say, \u201cAll da fancy kine stuff you wen like get fo yoaself, All pau! All yoa rich an awesome stuff wen pau! You no goin eva see um no moa!\u201d"
                },
                "15": {
                    "verse_nr": "15",
                    "verse": "Da trader guys dat wen sell da Babylon peopo dat stuff an come rich, dey goin stand far, cuz dey real scared wen dey see da peopo suffa. Dey goin cry an come sad inside."
                },
                "16": {
                    "verse_nr": "16",
                    "verse": "Dey goin say, \u201cAuwe! Auwe! Babylon, da big town! Look jalike one wahine wit fancy kine linen clotheses, Purple an red clotheses, An gold, jewel stones, an pearls all ova!"
                },
                "17": {
                    "verse_nr": "17",
                    "verse": "In one hour, all da kine rich stuffs wen wipe out!\u201d Da captains from all da boats, da sailors, everybody dat go by boat, everybody dat work aroun da sea, dey all goin stay far."
                },
                "18": {
                    "verse_nr": "18",
                    "verse": "Wen dey spock da smoke dat come from dat town, dey goin tell, \u201cNeva had one big town like dis big town befo, eva!\u201d"
                },
                "19": {
                    "verse_nr": "19",
                    "verse": "Dey throw dirt on top dea own heads fo show dey sad, an dey cry an stay sad inside. Dey talk loud an say, \u201cAuwe! Auwe! Babylon, da big town! All us guys dat wen get boats on top da sea, We wen come rich, cuz we bring rich stuffs to Babylon! In one hour dat town wen wipe out!\u201d"
                },
                "20": {
                    "verse_nr": "20",
                    "verse": "Den I hear dis: \u201cEh! All you peopo dat stay wit God inside da sky, Stay good inside bout wat wen happen! God\u02bcs spesho peopo, an da guys dat God wen send all ova, An da guys dat talk fo God, Stay good inside! Da Babylon peopo wen make any kine to you guys, But God wen come fo judge dem!\u201d"
                },
                "21": {
                    "verse_nr": "21",
                    "verse": "Den one strong angel guy wen pick up one real big stone, dass big jalike one millstone. He throw um inside da sea. Den he say, \u201cDass how Babylon, da big town, goin wipe out! An nobody goin eva see um no moa!"
                },
                "22": {
                    "verse_nr": "22",
                    "verse": "No mo nobody goin eva play music inside yoa town no moa. No mo guitar, flute, trumpet. No mo nobody goin hear da music no moa. No mo da guys dat know how fo make fancy kine stuffs. No mo da millstone dat grind flour fo yoa bread."
                },
                "23": {
                    "verse_nr": "23",
                    "verse": "No mo light from da lamp goin shine inside yoa town again. No mo bride an groom. Yoa trader guys was da mos importan guys inside da world! But you wen make da diffren peopos all ova da world go da wrong way!"
                },
                "24": {
                    "verse_nr": "24",
                    "verse": "Inside Babylon, dass wea dey wen kill da guys dat talk fo God, An da peopo dat stay spesho fo God, An all da odda peopo dey wen kill inside da world -- Dass wea dey wen bleed an mahke.\u201d"
                }
            }
        },
        "19": {
            "chapter_nr": "19",
            "chapter": {
                "1": {
                    "verse_nr": "1",
                    "verse": "God Do Everyting Good - Afta da big angel guy wen talk, jalike one dream, I wen hear one big noise dat wen sound like get plenny peopo inside da sky. Dey singing, \u201cGod, he da greates! Hallelujah! He take us outa da bad kine stuff we stay in! He da awesome One! An he da One dat get plenny power!"
                },
                "2": {
                    "verse_nr": "2",
                    "verse": "God, he da Judge. He ony tell da trut, An do wass right! He wen punish da big wahine dat fool aroun fo money. Cuz she wen make da peopo inside da world do real bad kine stuff, jalike her. An he wen punish her cuz she wen kill da peopo dat work fo God.\u201d"
                },
                "3": {
                    "verse_nr": "3",
                    "verse": "Den dey sing one mo time inside da sky, \u201cGod, he da greates! Hallelujah! Da smoke from Babylon, da big town, Stay burn foeva an eva!\u201d"
                },
                "4": {
                    "verse_nr": "4",
                    "verse": "Den da twenty-four older leadas an da four tings dat stay alive, dey go down an show love an respeck fo God, da One dat sit on top his throne. Dey say, \u201cFo shua, God, he da greates! Hallelujah!\u201d"
                },
                "5": {
                    "verse_nr": "5",
                    "verse": "Da Lu\u201bau Fo God\u02bcs Baby Sheep Guy - Den, jalike one dream, one voice come from God\u02bcs throne an say, \u201cEverybody dat work fo our God, An get respeck fo him, All da big an small peopo too, Talk good bout him!\u201d"
                },
                "6": {
                    "verse_nr": "6",
                    "verse": "Den I wen hear someting dat wen sound like get plenny peopo making big noise, jalike big water pounding, an jalike loud thunder. Dey say, \u201cGod, he da greates! Hallelujah! Cuz he da Boss dat stay in charge, An he da King ova all! He da God Dat Get All Da Power!"
                },
                "7": {
                    "verse_nr": "7",
                    "verse": "Now we can feel good inside, An dance an sing, An tell how awesome he stay! \u201cCuz now, get da big lu\u201bau Fo God\u02bcs Baby Sheep Guy! He goin take his peopo fo be wit him, An dey wen make demself ready fo him, Jalike da groom take his bride An she wen make herself ready fo him.\u201d"
                },
                "8": {
                    "verse_nr": "8",
                    "verse": "God wen give da bride fancy linen kine clotheses fo wear, dat stay white an clean. (Da kine white an clean linen clotheses mean, all da good an right tings dat da peopo dat stay spesho fo God do.)"
                },
                "9": {
                    "verse_nr": "9",
                    "verse": "Den, jalike one dream, da angel guy tell me, \u201cWrite dis: Dey can stay good inside, all da peopo dat God tell fo come to da wedding lu\u201bau fo God\u02bcs Baby Sheep Guy!\u201d Den da angel say, \u201cDass fo real wat God say.\u201d"
                },
                "10": {
                    "verse_nr": "10",
                    "verse": "An I wen go down by da angel\u02bcs feet fo show him love an respeck. But he tell me, \u201cNo do dat! I ony one worka fo God jalike you an yoa bruddas an sistas dat stick wit da trut dat Jesus tell. Show love an respeck fo God! Cuz da trut dat Jesus tell, dass wat make da guys dat talk fo God know wat fo say.\u201d"
                },
                "11": {
                    "verse_nr": "11",
                    "verse": "Da Guy On Top Da White Horse - Den, jalike one dream, I see da sky open up, an dea in front me had one white horse wit one guy on top him. Dey call dat guy Da One Dat Do Wat He Say an Da One Dat Tell Da trut. He everytime do wass right, wen he make like one Judge, an wen he lead one army fo fight one war."
                },
                "12": {
                    "verse_nr": "12",
                    "verse": "His eyes shine jalike da fire, an on top his head he get plenny crown. He get one name dat dey write on top him dat nobody know. Ony him, he know um."
                },
                "13": {
                    "verse_nr": "13",
                    "verse": "He get one robe on, dat get blood all ova um. Dey call dat Guy, \u201cGod\u02bcs Talk.\u201d"
                },
                "14": {
                    "verse_nr": "14",
                    "verse": "All da army guys inside da sky stay go wit him. Dey riding on top white horses, an dey wear da fancy linen kine clotheses dat stay white an clean."
                },
                "15": {
                    "verse_nr": "15",
                    "verse": "One sharp kine sword come out from his mout, an he win da war agains all da diffren peopos from all ova da world wit da sword. He goin be King ova dem, an lead dem wit one iron club. Da Guy on top da white horse goin walk all ova da grapes dat make da wine. An dat show dat da God Dat Get All Da Power stay huhu, an no take da bad kine stuff da peopo wen do."
                },
                "16": {
                    "verse_nr": "16",
                    "verse": "He get one sign on top his robe an on top his leg, dat say, \u201cDA KING OVA ALL DA KINGS, an Da Boss Ova All Da Bosses.\u201d"
                },
                "17": {
                    "verse_nr": "17",
                    "verse": "Den, jalike one dream, I wen see one angel guy standing wea da sun stay shine. He was talking loud to da scavenja birds flying in da air, \u201cCome hea fo da big lu\u201bau God goin make!"
                },
                "18": {
                    "verse_nr": "18",
                    "verse": "So you birds can eat all da peopo dat goin mahke! da kings, da army bosses, da strong guys, horses, an da guys dat ride on top um, an all da odda peopo -- da slave guys, da guys dat not slaves, big guys an litto guys.\u201d"
                },
                "19": {
                    "verse_nr": "19",
                    "verse": "Den I wen spock da Wild Animal, an da kings from all ova da world, an dea army guys. Dey wen come togedda fo make war agains da Guy on top da horse an his army."
                },
                "20": {
                    "verse_nr": "20",
                    "verse": "But da Guy on top da horse wen win agains da Wild Animal, an agains da guy dat say he talk fo God but he bulai. Da Bulaia Guy wen do all kine awesome stuff fo show dat da Wild Animal get power. Az how he wen bulai all da peopo dat wen get da Wild Animal\u02bcs mark on top dea forehead, an dat wen go down an pray to his statue. Den da Guy dat stay ride da horse wen throw da two guys inside da lake dat stay burn wit sulfur."
                },
                "21": {
                    "verse_nr": "21",
                    "verse": "Da Guy dat stay riding da horse wen kill all da oddas wit da sword dat come out from his mout. An all da scavenja birds wen eat um all up!"
                }
            }
        },
        "20": {
            "chapter_nr": "20",
            "chapter": {
                "1": {
                    "verse_nr": "1",
                    "verse": "Da Tousand Year Time - Den, jalike one dream, I wen spock one angel messenja guy coming down outa da sky. He get da key fo da Deep Dark Hole, an one big heavy chain in his hand."
                },
                "2": {
                    "verse_nr": "2",
                    "verse": "He wen grab da Dragon, da one dat wen stay from befo time. Dass da Devil, an dey call him Satan too. An da angel wen lock up da Devil wit da chain, an he stay dea fo one tousand years."
                },
                "3": {
                    "verse_nr": "3",
                    "verse": "Da angel wen throw da Dragon inside da Deep Dark Hole an lock um, an seal um fo make um stay inside. Den da Dragon no can bulai da diffren peopos all ova da world fo da tousand years. Afta dat, dey gotta let um go fo litto wile."
                },
                "4": {
                    "verse_nr": "4",
                    "verse": "Den I spock plenny throne. On top get da peopo dat God wen give da power fo come judges. Dey da one dat wen tell bout Jesus, an tell wat God wen say, an odda peopo wen cut off dea heads cuz a dat. An I see how dey stay inside. Dey neva show love an respeck fo da Wild Animal o his statue, an dey neva get his mark on top dea forehead o dea hand. Dey wen come back alive again, an dey stay in charge wit God\u02bcs Spesho Guy, da King, fo da tousand years."
                },
                "5": {
                    "verse_nr": "5",
                    "verse": "Dass da first time God bring back da mahke guys alive. Da odda mahke guys, dey neva come back alive again till afta da tousand years."
                },
                "6": {
                    "verse_nr": "6",
                    "verse": "Da peopo dat God wen bring back alive again da first time, dey all out fo God, an dey stay good inside. Dey no goin mahke da second time. Dey goin work fo God an God\u02bcs Spesho Guy Christ. Dey goin be jalike priest guys, an dey goin be kings an queens wit him one tousand years."
                },
                "7": {
                    "verse_nr": "7",
                    "verse": "Da Devil Get Wipe Out - Wen da tousand years pau, dey goin let da Devil go outa da jail."
                },
                "8": {
                    "verse_nr": "8",
                    "verse": "Den da Devil goin go out fo bulai all da diffren peopos all ova da world. Dass da Gog an Magog peopo. He goin bring um all togedda fo fight. Dey so plenny -- jalike all da sand on top da beach."
                },
                "9": {
                    "verse_nr": "9",
                    "verse": "Dey wen march da odda side a da earth, an make one big circle aroun da peopo dat stay spesho fo God inside dea town. Dass da peopo God get love an aloha fo. But God wen send big fire from da sky on top da odda peopo, an dey wen get wipe out."
                },
                "10": {
                    "verse_nr": "10",
                    "verse": "Den God wen throw da Devil dat wen bulai dem, inside da lake dat burn wit sulfur. Dass wea befo time God wen throw da Wild Animal an da guy dat say he one talka fo God, but he not. Dey goin suffa day time an nite time foeva an eva."
                },
                "11": {
                    "verse_nr": "11",
                    "verse": "Da Judge Sit Down On Top Da White Throne - Den, jalike one dream, I spock one big white throne, an da One dat sit on top um was Christ. Da earth an da sky wen go way from him, an nobody eva see dem no moa."
                },
                "12": {
                    "verse_nr": "12",
                    "verse": "An I see all da big an litto mahke guys, standing in front da throne. An da angel guys wen open da books. Den dey open anodda book, da one dat tell everybody dat get God\u02bcs kine life. Den da Judge wen check out wat everybody wen do, jalike da book say."
                },
                "13": {
                    "verse_nr": "13",
                    "verse": "Den da peopo dat wen mahke inside da ocean wen come up an go in front da Judge. An da mahke guys dat stay inside da Mahke Peopo\u02bcs Place, dey wen come up too. Den God wen check um all out an judge um, fo all da stuff dey wen do."
                },
                "14": {
                    "verse_nr": "14",
                    "verse": "Den God wen throw guy dat stay in charge a da Mahke Peopo\u02bcs Place, inside da lake dat stay burning. An he wen throw da guy dat make um mahke inside dea too. Dat lake, dass wea da peopo goin mahke da second time."
                },
                "15": {
                    "verse_nr": "15",
                    "verse": "Everybody dat no mo dea name inside Da Book Dat Tell Who Get God\u02bcs Kine Life, God wen throw um inside da lake dat stay burning."
                }
            }
        },
        "21": {
            "chapter_nr": "21",
            "chapter": {
                "1": {
                    "verse_nr": "1",
                    "verse": "New An Diffren Kine Earth An Sky - Den, jalike one dream, I wen see one new kine earth an one new kine sky. Cuz da first earth an da first sky wen pau, an no mo sea."
                },
                "2": {
                    "verse_nr": "2",
                    "verse": "An I see da new Jerusalem, da town dat stay spesho fo God, coming down from God in da sky, jalike one lady dat get nice dress, all ready fo meet an marry her husban."
                },
                "3": {
                    "verse_nr": "3",
                    "verse": "An I wen hear one loud voice coming from da throne dat say, \u201cNow God make house wit da peopo. An he goin live wit dem. Dey goin be his peopo, An God goin stay dea wit dem fo real, An be dea God."
                },
                "4": {
                    "verse_nr": "4",
                    "verse": "God goin wipe away all da tears from dea eye. Nobody goin mahke no moa. Nobody goin stay sore inside, O cry, o suffa, Cuz da way tings wen happen befo, All dat goin pau.\u201d"
                },
                "5": {
                    "verse_nr": "5",
                    "verse": "Da One dat sit on top da throne wen say, \u201cI stay make everyting all new.\u201d Den he say, \u201cWrite dis down, cuz wat I say, dis true, an you can trus um.\u201d"
                },
                "6": {
                    "verse_nr": "6",
                    "verse": "Den he tell me, \u201cEveryting pau! I everyting, from first to last, A to Z. Whoeva stay thirsty, I goin give um water fo drink from da puka fo da water dat make peopo get life fo real kine, an no need pay."
                },
                "7": {
                    "verse_nr": "7",
                    "verse": "Whoeva fight an win ova da bad kine stuff, dey goin get all dat stuff. I goin be dea God, an dey goin be my kids.\u201d"
                },
                "8": {
                    "verse_nr": "8",
                    "verse": "But da peopo dat no do notting cuz dey scared, da peopo dat no trus, dat ack pilau kine, dat kill oddas, dat fool aroun, dat make kahuna, dat go down an pray to da idol kine gods, an everybody dat bulai, dey goin go inside da sulfur lake dat stay burning. Dass wen dey mahke da second time."
                },
                "9": {
                    "verse_nr": "9",
                    "verse": "Da New Kine Jerusalem Town - Den, da seven angel messenja guys dat get seven bowl full a da seven big kine trouble dat goin come at da end a da world, one a dem angel guys wen come an tell me, \u201cCome ova hea. I goin show you da lady dat goin be da wife fo God\u02bcs Baby Sheep Guy.\u201d"
                },
                "10": {
                    "verse_nr": "10",
                    "verse": "An God\u02bcs Spirit wen take charge a me, an da angel wen take me to one big an high mountain, an show me Jerusalem, da town dat stay spesho fo God, coming down from God in da sky."
                },
                "11": {
                    "verse_nr": "11",
                    "verse": "Was awesome, an wen shine cuz God stay dea. Da light from da town wen shine jalike one jewel stone dat cost plenny, jalike one diamond, an you can see thru um jalike da crystal."
                },
                "12": {
                    "verse_nr": "12",
                    "verse": "Had one big, high wall wit twelve gate, an one angel guy by each gate. On top da gates wen stay write da names fo da twelve ohana fo da Israel peopo."
                },
                "13": {
                    "verse_nr": "13",
                    "verse": "Had three gate on da east side, three gate on da nort side, three gate on da sout side, an three gate on da west side."
                },
                "14": {
                    "verse_nr": "14",
                    "verse": "Da wall fo da big town wen get twelve big kine stone block fo da foundation. On top had da names fo da twelve guys dat Jesus wen send all ova fo tell peopo bout God\u02bcs Baby Sheep Guy."
                },
                "15": {
                    "verse_nr": "15",
                    "verse": "Da angel guy dat wen talk wit me get one gold kine stick fo find out how long an wide da town, da gate, an da wall."
                },
                "16": {
                    "verse_nr": "16",
                    "verse": "Da town stay jalike one square, same wide an same long. Da angel guy go measure wit da stick how big da town, an he wen find out was 1,500 mile. Get same wide, one side to da odda, an same high all aroun."
                },
                "17": {
                    "verse_nr": "17",
                    "verse": "He measure da wall, an find out was 216 feet high, jalike how da way da peopo measure um, cuz da angel guy wen measure um lidat."
                },
                "18": {
                    "verse_nr": "18",
                    "verse": "Dey make da wall from diamond, an da town from solid gold dat look jalike glass dat you can see thru."
                },
                "19": {
                    "verse_nr": "19",
                    "verse": "Da foundation fo da town get all kine jewel stones dat cost plenny all ova. Da first foundation had diamond kine stone, da second one blue kine sapphire stone, da nex one red kine agate stone, da nex one green kine emerald stone,"
                },
                "20": {
                    "verse_nr": "20",
                    "verse": "da nex one white kine onyx stone, da nex one red kine carnelian stone, da nex one yellow-green kine peridot stone, da nex one blue-green kine beryl stone, da nex one yellow kine topaz stone, da nex one green kine chrysofrase stone, da nex one red-orange kine zircon stone, an da last foundation purple kine amethys stone."
                },
                "21": {
                    "verse_nr": "21",
                    "verse": "Da twelve gate, dass was twelve pearl. Every gate was one big pearl. Da streets inside da big town was solid gold dat you can see thru, jalike da glass."
                },
                "22": {
                    "verse_nr": "22",
                    "verse": "I neva see one temple inside da town, cuz da Boss dass da God Who Get All Da Power, an God\u02bcs Baby Sheep Guy, dey da temple!"
                },
                "23": {
                    "verse_nr": "23",
                    "verse": "Da town no need da sun o da moon fo shine on top um, cuz God stay awesome, an God\u02bcs light shine on top um, an God\u02bcs Baby Sheep Guy jalike da lamp."
                },
                "24": {
                    "verse_nr": "24",
                    "verse": "All da diffren peopos all ova da world goin walk aroun inside da light ova dea. Da kings from all ova da world goin bring all dea awesome stuff inside God\u02bcs big town."
                },
                "25": {
                    "verse_nr": "25",
                    "verse": "Day time dey no goin eva shut da gates inside da town. An you know wat? No mo nite time dea!"
                },
                "26": {
                    "verse_nr": "26",
                    "verse": "All da diffren peopos all ova da world goin bring all dea awesome stuff dat cost plenny inside God\u02bcs big town."
                },
                "27": {
                    "verse_nr": "27",
                    "verse": "But da kine stuff dat make peopo so dey no can pray no can go inside da town, an da peopo dat do shame kine stuff an bulai, dey no can go inside dea. Ony da peopo dat God\u02bcs Baby Sheep Guy get dea names inside his Book, Da Book Dat Tell Who Get God\u02bcs Kine Life, dey can go inside God\u02bcs big town."
                }
            }
        },
        "22": {
            "chapter_nr": "22",
            "chapter": {
                "1": {
                    "verse_nr": "1",
                    "verse": "Da River Dat Make Us Come Alive Fo Real Kine - Den da angel guy show me da river wit da water dat make peopo come alive fo real kine. You can see thru da river, jalike da crystal. Da river go from da throne wea God an God\u02bcs Baby Sheep Guy stay,"
                },
                "2": {
                    "verse_nr": "2",
                    "verse": "down da middle a da main street inside God\u02bcs big town. On two side a da river da tree stand dat make peopo come alive fo real kine. Da tree give fruit every month, twelve time all togedda every year. Da leaf from da tree make all da diffren peopos all ova da world come good."
                },
                "3": {
                    "verse_nr": "3",
                    "verse": "No mo nobody goin make kahuna no moa. Da throne wea God an God\u02bcs Baby Sheep Guy sit goin stay inside da town, an all God\u02bcs worka guys goin work fo him."
                },
                "4": {
                    "verse_nr": "4",
                    "verse": "God\u02bcs worka guys goin see his face, an dey goin get God\u02bcs name on top dea forehead."
                },
                "5": {
                    "verse_nr": "5",
                    "verse": "No goin get no nite time no moa. Dey no goin need da light from da lamp o da light from da sun, cuz God, da Boss, he goin give dem light. An dey goin be in charge a da world wit God da King foeva."
                },
                "6": {
                    "verse_nr": "6",
                    "verse": "God\u02bcs Spesho Guy Goin Come Back - Da angel tell me, \u201cDis I telling you stay true, an you can trus um fo shua. God, da Boss, send his Spirit fo tell da guys dat talk fo him wat fo say. An he wen send his angel messenja guy fo show his worka guys da stuff dat gotta happen pretty soon.\u201d"
                },
                "7": {
                    "verse_nr": "7",
                    "verse": "Jesus say, \u201cEh, listen! I coming back real soon! Everybody dat stick wit wat God say inside dis book goin stay good inside.\u201d"
                },
                "8": {
                    "verse_nr": "8",
                    "verse": "Me, John, I da guy wen hear an see all dis stuff. Afta I wen hear an see dat, I wen go down in front da angel guy dat wen show um to me, fo show love an respeck to him."
                },
                "9": {
                    "verse_nr": "9",
                    "verse": "But he tell me, \u201cNah! No do dat! I ony one worka guy jalike you an yoa bruddas dat talk fo God, an everybody dat stick wit wat dis book say. Mo betta, ony give love an respeck to God!\u201d"
                },
                "10": {
                    "verse_nr": "10",
                    "verse": "Den da angel tell me, \u201cNo close up dis book an put seal on top, cuz den nobody can read um. Almos time now."
                },
                "11": {
                    "verse_nr": "11",
                    "verse": "So whoeva like do da wrong kine stuff, let um stay do da wrong kine stuff. Whoeva like do pilau kine stuff, let um stay do pilau kine stuff. Whoeva like do da right kine stuff, let um stay do da right kine stuff. An whoeva stay spesho fo God, let um stay spesho fo God.\u201d"
                },
                "12": {
                    "verse_nr": "12",
                    "verse": "Jesus say, \u201cEh, listen! I coming back real soon! An I goin bring wit me da stuff fo give back to everybody fo everyting dey wen do."
                },
                "13": {
                    "verse_nr": "13",
                    "verse": "I da first one from befo, an da last, da start an da end, A an Z."
                },
                "14": {
                    "verse_nr": "14",
                    "verse": "\u201cEverybody dat wash dea clotheses clean, dey can stay good inside, cuz dey get da right fo eat from da tree dat make peopo alive fo real kine. An dey can go inside God\u02bcs big town thru da gate."
                },
                "15": {
                    "verse_nr": "15",
                    "verse": "Outside da town get da peopo dat dey jalike dogs, da peopo dat make kahuna, da peopo dat fool aroun, da peopo dat like kill oddas, da peopo dat go down an pray to da idol kine gods, an everybody dat love fo bulai."
                },
                "16": {
                    "verse_nr": "16",
                    "verse": "\u201cMe, I Jesus. I wen send my angel messenja guy fo tell you guys inside da churches dis stuff. I come from David\u02bcs ohana. I jalike da plant dat come up from da root. I jalike da bright Morning Star."
                },
                "17": {
                    "verse_nr": "17",
                    "verse": "Bumbye da peopo dat stay spesho fo God goin come togedda wit me, jalike wen one wahine marry one guy. So God\u02bcs Spesho Spirit an God\u02bcs peopo, dey tell, \u2018Try come!\u2019 Everybody dat hear dat, say \u2018Try come!\u2019 too. Whoeva stay thirsty let um come, an whoeva like, let um take da water dat make um come alive fo real kine, an no goin cost dem notting.\u201d"
                },
                "18": {
                    "verse_nr": "18",
                    "verse": "I tell everybody dat hear wat God say inside dis book: You guys betta not add notting to dis book. If anybody add someting, God goin give him all da big troubles God wen tell bout inside dis book."
                },
                "19": {
                    "verse_nr": "19",
                    "verse": "An if anybody take away stuff dat God tell from dis book, God goin take away from him his share a da real kine life dat da tree give, an his place in da town dat stay spesho fo God, dat God wen tell bout inside dis book."
                },
                "20": {
                    "verse_nr": "20",
                    "verse": "Da One dat tell all dis stuff say, \u201cYeah, I coming back real soon!\u201d Yeah, Boss! Come back real soon, Jesus!"
                },
                "21": {
                    "verse_nr": "21",
                    "verse": "I like all you guys know da good way our Boss Jesus make to you! Dass it!"
                }
            }
        }
    }
}