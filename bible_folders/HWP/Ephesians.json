{
    "version": "HWP",
    "book_name": "Ephesians",
    "book_nr": "49",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Paul\u02bcs Aloha to da Peopo Efesus Side - Aloha! Dis letta from me, Paul. You know Jesus Christ, da Spesho Guy God Wen Send. Jesus wen send me all ova fo tell peopo bout him, cuz dass wat God like me fo do. Dis letta fo you guys dat stay Efesus side. You guys da peopo dat stay spesho fo God. Peopo trus you guys, cuz you guys stay tight wit Jesus Christ."
                },
                "2": {
                    "verse_nr": "2",
                    "verse": "I like our Fadda God an our Boss Jesus Christ do plenny good kine tings fo you guys, an make yoa hearts rest inside."
                },
                "3": {
                    "verse_nr": "3",
                    "verse": "Da Good Tings God Goin Do fo Us Wen We Stay Tight wit Christ - Good everytime fo tell how good God stay! He da God an da Fadda fo our Boss Jesus Christ. God everytime do good kine tings fo us, cuz he put all kine good stuff inside our hearts, all dat strait from wea God stay inside da sky. He put all dat inside our hearts cuz we stay tight wit Christ."
                },
                "4": {
                    "verse_nr": "4",
                    "verse": "Befo God wen make da world, he wen pick us awready fo be his guys an fo stay tight wit Christ. He wen like us be good an spesho fo him. so den no goin get nobody fo poin finga us guys. God know everyting bout us guys. He get choke love an aloha fo us."
                },
                "5": {
                    "verse_nr": "5",
                    "verse": "From befo time, God wen make plan fo everyting. He wen make plan fo make us his kids. He wen make plan fo Jesus Christ fo make all dat happen. Dass wat God wen like, an dass wat stay make him stay good inside."
                },
                "6": {
                    "verse_nr": "6",
                    "verse": "God like his kids tell how awesome all da good kine tings he stay do fo us. God do good kine tings fo us, cuz we stay tight wit Christ, an he get plenny love an aloha fo Christ."
                },
                "7": {
                    "verse_nr": "7",
                    "verse": "No matta us guys wen broke God\u02bcs Rules, still yet Christ da One dat wen go bleed an mahke fo us. Christ wen cut us guys loose from da power da bad kine stuff get ova us, an he hemo our shame, cuz he like do plenny good kine stuff fo us, an cuz we stay tight wit him."
                },
                "8": {
                    "verse_nr": "8",
                    "verse": "God everytime go all out fo us guys. He know how everyting stay, an he know da right tings fo do."
                },
                "9": {
                    "verse_nr": "9",
                    "verse": "God, he know da tings he like do. Befo time he neva tell nobody notting, but now he wen tell us guys. He wen go make plan fo all da tings dat he wen like do, an he wen pick Christ fo do um."
                },
                "10": {
                    "verse_nr": "10",
                    "verse": "God wen make one plan fo do all dat wen da right time stay come. Dis da plan: God goin make everyting dat he wen make come togedda, an his Spesho Guy Christ goin be in charge. Dat mean Christ goin be in charge a everyting inside da sky an inside da world!"
                },
                "11": {
                    "verse_nr": "11",
                    "verse": "An us guys dat stay tight wit Christ, was us God wen pick from befo time. An cuz we his kids awready, he stay give us all da tings he get fo us. He wen go make everyting jalike he wen figga befo time. God, he da One dat can make everyting he like happen."
                },
                "12": {
                    "verse_nr": "12",
                    "verse": "God wen go do all dat, cuz he wen like us guys dat wen go trus Christ first, show da oddas how awesome God stay. Den da odda peopo goin tell how awesome he stay too."
                },
                "13": {
                    "verse_nr": "13",
                    "verse": "Same ting wit all you guys dat stay tight wit Christ, you guys wen hear da true kine stuff God wen say. Dass da Good Kine Stuff bout how God take you guys outa da bad stuff you guys stay in. An cuz you guys wen go trus Jesus, an stay tight wit him, God wen give you guys his Spesho Spirit, jalike he wen promise befo time. Dass da Spirit dat make you guys go all out fo him, an da Spirit jalike one mark fo show dat you his guys."
                },
                "14": {
                    "verse_nr": "14",
                    "verse": "Wen we stay tight wit God\u02bcs Spirit, dass da first proof fo show us all da good kine stuff God goin give his kids. Bumbye God goin cut loose his kids from all da power dat da bad kine stuff get ova dem, an den everybody goin tell how awesome he stay."
                },
                "15": {
                    "verse_nr": "15",
                    "verse": "Paul Pray Fo Da Bruddas an Sistas Efesus Side - Cuz I wen hear dat you guys trus da Boss Jesus, an you guys get love an aloha fo all da peopo dat go all out fo him,"
                },
                "16": {
                    "verse_nr": "16",
                    "verse": "az why I no stop telling God, \u201cMahalo plenny fo dem guys!\u201d I everytime tink bout you guys, an pray fo you guys."
                },
                "17": {
                    "verse_nr": "17",
                    "verse": "Everytime, dis how I pray: \u201cGod, you da God fo our Boss Jesus Christ. You our Fadda, an you stay awesome! I like you help da Efesus peopo fo know inside dea heart wat fo do. An show dem plenny bout Christ, so dey goin know him mo betta."
                },
                "18": {
                    "verse_nr": "18",
                    "verse": "God, I like you help da Efesus bruddas an sistas fo undastan mo betta da good kine stuff you wen promise fo do fo dem bumbye. Az jalike you goin open one light inside dea hearts fo dem fo see. Den dey goin start fo wait fo da tings you wen promise, cuz you wen tell dem fo come be yoa guys. Help dem fo know dat goin be plenny, all da awesome stuff you wen promise fo give us. Az jalike same ting you goin give all yoa kids, cuz dey stay all out fo you."
                },
                "19": {
                    "verse_nr": "19",
                    "verse": "Plus, I like dem know how strong you stay fo help us guys dat stay trussing you, cuz you get da power fo make anyting happen!\u201d"
                },
                "20": {
                    "verse_nr": "20",
                    "verse": "You know how strong da power God get? He wen go make Christ come back alive afta he wen mahke, dass how strong his power! Den God wen put Christ da mos importan place, by his own right side up dea inside da sky."
                },
                "21": {
                    "verse_nr": "21",
                    "verse": "Dat show dat Christ mo importan den all da kine leadas inside da sky, an all ova da place, an da leadas dat get da right fo tell odda peopo wat fo do, an all da guys dat get power fo do tings to odda peopo, an all da bosses, an all da guys dat get big name. Christ, he stay da mos importan leada now, an he goin be da mos importan leada inside da time dat goin come bumbye."
                },
                "22": {
                    "verse_nr": "22",
                    "verse": "God wen make everyting inside da world an inside da sky unda Christ. An same time he wen make Christ da head guy fo us church peopo."
                },
                "23": {
                    "verse_nr": "23",
                    "verse": "Us church guys, we jalike Christ\u02bcs body. Cuz we da ones dat goin pau do everyting dat Christ wen start wen he was hea. He stay tight wit all his peopo, an he get plenny power fo make everyting come jalike suppose to be."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Now Jalike You Guys Wen Come Back Alive - An wit you guys, same ting you know. Befo time, you guys was cut off from God, jalike you stay mahke inside, cuz everytime you guys go agains da Rules God wen make, an same time you guys stay doing all da bad kine stuff."
                },
                "2": {
                    "verse_nr": "2",
                    "verse": "Wen was dat time, you guys wen go make jalike all da odda peopo all ova da world. You guys wen like listen to da Bad Guy, I talking bout da guy dass da leada fo all da bad kine spirits up inside da sky. An you guys wen like go do wat he wen tell you guys fo do. Az da same spirit dat go make peopo go tink fo go agains wat God say."
                },
                "3": {
                    "verse_nr": "3",
                    "verse": "An you know wat? All us guys dat time was acking same ting, jalike da peopo dat go agains God. Everyting our body wen like do, we wen go do um. Wateva we wen feel, an wateva we wen tink, we jus go do um. Inside we was jalike da odda peopo. But God neva take da kine tings we was doing."
                },
                "4": {
                    "verse_nr": "4",
                    "verse": "Plus, but you know wat? God give us everytime choken chance! He get choke love an aloha fo us guys!"
                },
                "5": {
                    "verse_nr": "5",
                    "verse": "No matta us guys was cut off from God, jalike we stay mahke inside awready, cuz we wen go agains da Rules God wen make, God wen go make his Spesho Guy Christ come back alive. Dass jalike same time he wen go make us guys come back alive too. He wen like do plenny fo all you guys. Dass why he hemo you guys from da bad kine stuff you guys stay doing."
                },
                "6": {
                    "verse_nr": "6",
                    "verse": "God wen make us guys jalike we wen come alive togedda wit Christ. God wen give us our own place, an he goin make us guys come kings bumbye wit Jesus up dea inside da sky, cuz we stay tight wit his Spesho Guy Jesus Christ."
                },
                "7": {
                    "verse_nr": "7",
                    "verse": "God wen do all dat fo show proof, even afta dis world pau, dat he wen go all out fo do plenny good stuff fo kokua us, cuz a wat Jesus Christ wen do."
                },
                "8": {
                    "verse_nr": "8",
                    "verse": "God like do plenny fo you guys, cuz dass how he stay. He like hemo you guys from da bad kine stuff you guys stay in, if you guys trus God strait out. No mo notting you guys can do by yoaself. God make lidis fo you guys. Dass jalike one spesho present God get fo you guys."
                },
                "9": {
                    "verse_nr": "9",
                    "verse": "Da tings you do by yoaself, eh, no talk big, cuz no worth notting."
                },
                "10": {
                    "verse_nr": "10",
                    "verse": "God da One wen make us guys how we stay now. He wen make us stay tight wit Jesus Christ, so now us guys can do good kine stuff. Even befo he wen make us, he wen make ready all da plans fo us guys fo do all dose good tings."
                },
                "11": {
                    "verse_nr": "11",
                    "verse": "We Stay Tight Wit Christ - So den, you guys dat no mo Jewish blood, rememba how you was befo time. Wen you guys wen born, you guys neva was God\u02bcs peopo. Da Jewish guys, dey get da cut skin mark dat peopo give um from small baby time, dat fo show dat dey God\u02bcs peopo, an dey da ones dat call you guys \u201cda guys dat no mo da mark.\u201d"
                },
                "12": {
                    "verse_nr": "12",
                    "verse": "Dat time Christ was notting to you guys. You guys no mo da right fo be one Israel citizen dat time. Wen God wen make one promise dat he goin make one deal fo his peopo bumbye, dat deal no was fo you guys. Same time you guys stay hea inside da world, but you guys neva know God. Az why you guys neva stay shua dat someting good goin happen to you guys bumbye."
                },
                "13": {
                    "verse_nr": "13",
                    "verse": "Dat time you guys no stay close wit God. But now, you guys stay tight wit Jesus Christ. Jesus wen go bleed an mahke fo you guys, fo make you guys come tight wit him. Az why you guys stay close wit God."
                },
                "14": {
                    "verse_nr": "14",
                    "verse": "Befo time, jalike us Jewish peopo an da odda peopo wen build one wall dat neva let us guys go close to each odda. But Christ, wen he wen go mahke on top da cross, dass jalike he wen bus down dat wall. Christ da guy wen go make everyting good fo all us guys, so da Jewish peopo an da odda peopo no need go agains each odda no moa. He wen go make dem jalike ony one peopo."
                },
                "15": {
                    "verse_nr": "15",
                    "verse": "Wen Christ wen mahke, he wen wipe out da power from da Jewish Rules dat tell da peopo wat dey gotta do. Now, he make da Jewish peopo an da odda peopo come tight wit him togedda. Dey come jalike one new peopo, an dey make good wit each odda."
                },
                "16": {
                    "verse_nr": "16",
                    "verse": "Christ wen like do dis: he like make da Jewish peopo an da odda peopo jalike dey one peopo, an bring um back da same side wit God. Wen Christ wen mahke on top da cross, he wen wipe out everyting dat wen make da peopo go agains each odda."
                },
                "17": {
                    "verse_nr": "17",
                    "verse": "Christ wen go by you guys dat no stay close to God befo time, an by da peopo dat stay close to him. An he wen tell all you guys dis Good Kine Stuff From God. He say, \u201cNow you guys can make good wit each odda!\u201d"
                },
                "18": {
                    "verse_nr": "18",
                    "verse": "Cuz a wat Christ wen do, both you guys an us Jewish guys get da same Spirit. Dass why all us guys get da right fo go talk to our Fadda."
                },
                "19": {
                    "verse_nr": "19",
                    "verse": "You Guys, One Spesho Temple Fo Da Boss - So! You guys dat not born Jewish, you guys wen stay outside, but now no stay lidat. Now you guys stay spesho fo God too, an you guys inside God\u02bcs ohana."
                },
                "20": {
                    "verse_nr": "20",
                    "verse": "Jalike God wen build one house. Da guys he wen send all ova fo tell peopo da Good Stuff bout him, an da guys dat wen go talk fo him, dey jalike da foundation. An you guys, jalike he build you guys togedda on top um. An Jesus Christ, he jalike da corner block."
                },
                "21": {
                    "verse_nr": "21",
                    "verse": "Da whole house line up real good cuz a Christ. An dat house coming one temple dat stay spesho fo da Good Boss."
                },
                "22": {
                    "verse_nr": "22",
                    "verse": "Plus, you guys stay tight wit Christ, So jalike God wen build you guys togedda fo come one house wea God\u02bcs Spirit stay inside."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Paul Go To Da Diffren Peopos - Dass why I praying to God. Dis me, Paul. I da prisona guy, cuz I Jesus Christ\u02bcs guy. An I stay in jail fo help you guys dat not Jews."
                },
                "2": {
                    "verse_nr": "2",
                    "verse": "Fo shua you guys wen hear bout da good ting God wen do fo me. How God wen give me dis job, dat goin help you guys."
                },
                "3": {
                    "verse_nr": "3",
                    "verse": "God wen show me da secret stuff dat nobody wen figga out befo time, jalike I wen write um litto bit awready."
                },
                "4": {
                    "verse_nr": "4",
                    "verse": "Bout dis stuff, wen you guys read um, den you guys goin figga out how come I undastan da plan dat was secret befo time, bout da ting dat Christ wen go do."
                },
                "5": {
                    "verse_nr": "5",
                    "verse": "All da peopos dat wen live befo time, God neva let dem know da secret plan. But now, God\u02bcs Good an Spesho Spirit wen show da secret plan to his spesho guys dat talk fo God, an to da guys dat God wen send all ova da place fo tell da peopo bout Christ."
                },
                "6": {
                    "verse_nr": "6",
                    "verse": "Dis da secret stuff: Da Good Stuff From God tell dat da peopo dat not Jews can come God\u02bcs kids too, jalike da Jewish peopo. Da peopo dat not Jews an da Jewish peopo, goin be jalike ony one peopo, an dey all goin get all da good kine stuffs God wen promise his peopo. All dat stuff goin happen cuz dey stay tight wit Christ."
                },
                "7": {
                    "verse_nr": "7",
                    "verse": "An me, God wen make me one worka guy fo him. God wen go give me dis job, jalike one spesho gif, fo tell da Good Kine Stuff From Him. An he give me da job cuz he get da power fo do wateva he like do inside me."
                },
                "8": {
                    "verse_nr": "8",
                    "verse": "No matta all da peopo dat stay spesho fo God, stay mo importan den me, still yet God wen like give me dis job: fo tell all da diffren kine peopos dat not Jews all da unreal an awesome kine stuffs bout Christ, mo plenny den anybody can figga. Dis job, jalike one spesho gif God wen go give me."
                },
                "9": {
                    "verse_nr": "9",
                    "verse": "An, God let me help everybody undastan da plan dat was secret befo time. From da time God wen make everyting, he neva let nobody know da secret plan till now."
                },
                "10": {
                    "verse_nr": "10",
                    "verse": "But now, God like use his church peopo fo show all da kine leada guys an da guys wit power dat stay inside da sky, dat God know wat fo do bout everyting fo real kine."
                },
                "11": {
                    "verse_nr": "11",
                    "verse": "God, he wen make da plan from befo time fo do all dat stuff. An Jesus Christ, our Boss, he da One dat wen do um."
                },
                "12": {
                    "verse_nr": "12",
                    "verse": "An us guys dat stay tight wit Christ, we know fo shua we no need shame, an we can go talk to God any time we like. We trus um, az why."
                },
                "13": {
                    "verse_nr": "13",
                    "verse": "So, I stay telling you guys, no bum out jus cuz I stay suffa plenny fo you guys. I do dis so peopo goin know how awesome you guys stay, you know."
                },
                "14": {
                    "verse_nr": "14",
                    "verse": "Christ Get Love an Aloha fo Us Guys - All dat stuff I stay telling you guys, az why I go down on my knees an pray to da Fadda."
                },
                "15": {
                    "verse_nr": "15",
                    "verse": "An dis Fadda, he da Fadda fo real kine. All da diffren ohanas all ova da world an inside da sky, dey get dea faddas, an dey call um \u201cfaddas\u201d cuz dey make litto bit jalike da real Fadda."
                },
                "16": {
                    "verse_nr": "16",
                    "verse": "You know, God, he stay plenny awesome! He get everyting we need! Az why I like him fo send his Spirit fo give you guys da power fo come mo strong inside."
                },
                "17": {
                    "verse_nr": "17",
                    "verse": "Den Christ goin live inside you guys, cuz you guys trus um. I aks God dat you guys goin everytime get love an aloha fo God an everybody. An dat kine love goin make you guys strong jalike da root fo one big tree, an jalike da foundation fo one house."
                },
                "18": {
                    "verse_nr": "18",
                    "verse": "Den you guys togedda wit all da peopo dat stay spesho fo God, goin get power fo undastan inside yoa hearts how plenny love an aloha Christ get fo everybody everytime. Dis love an aloha, no goin pau eva! Az jalike da love an aloha, stay real deep."
                },
                "19": {
                    "verse_nr": "19",
                    "verse": "Yeah, an I like you guys get power fo know an feel how plenny love an aloha Christ get fo you guys, no matta no mo nobody can undastan um all da way. An den you guys goin be jalike God. Az wat he like you guys fo be, jalike him."
                },
                "20": {
                    "verse_nr": "20",
                    "verse": "God, he get plenny power! Wateva we like aks him fo do, o wateva we tink he can do, he can do plenny mo den dat! Dass da kine power he get fo change us guys inside."
                },
                "21": {
                    "verse_nr": "21",
                    "verse": "So, all da church peopo goin show how awesome God stay, dass all da church peopo dat stay alive now, an all da church peopo dat goin come afta. An Christ, he stay show how awesome God stay, fo eva an eva. Dass it!"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Christ\u02bcs Peopo Stay Tight Wit Each Odda - I one prisona guy, cuz I stay tight wit da Boss, an dass why I telling you guys dis. Eh! You know how I like you guys live? Da Boss wen tell you guys fo come be his guys, an dass how you guys gotta live fo real kine."
                },
                "2": {
                    "verse_nr": "2",
                    "verse": "Everytime put da odda guy first befo you. Make nice kine to dem. Hang in dea wit each odda. No get huhu wit each odda, cuz you guys get plenny love an aloha fo each odda."
                },
                "3": {
                    "verse_nr": "3",
                    "verse": "Go all out fo stay tight wit each odda, cuz God\u02bcs Spirit wen make you guys stay tight awready. An you guys goin stick togedda, cuz you guys make good wit each odda."
                },
                "4": {
                    "verse_nr": "4",
                    "verse": "Ony get one peopo dass God\u02bcs peopo, you know, an one Spirit. God wen tell you guys fo come be his guys, an now ony get one ting you stay waiting fo."
                },
                "5": {
                    "verse_nr": "5",
                    "verse": "Ony get one Boss. Ony get one way fo trus him. Peopo get baptize fo show Dey stay tight wit ony one Guy."
                },
                "6": {
                    "verse_nr": "6",
                    "verse": "Ony get one God, He da ony Fadda fo everybody. He stay in charge a everybody. He stay use everybody Fo do wat he like. An he stay by everybody."
                },
                "7": {
                    "verse_nr": "7",
                    "verse": "Get Diffren Kine Peopo Inside Christ\u02bcs Ohana - You know wat? Christ wen give power to all us guys. Everybody get da kine power fo do wat Christ like um fo do."
                },
                "8": {
                    "verse_nr": "8",
                    "verse": "Dass why da Bible say, \u201cHe wen go up to da high place. He wen fight an win, an take plenny prisonas. An he give plenny stuffs to da peopo.\u201d"
                },
                "9": {
                    "verse_nr": "9",
                    "verse": "Wen da Bible say, \u201cHe wen go up,\u201d dass jalike one picha, you know. Dat mean dat Christ wen go all da way down to da earth, an afta, den he wen go up inside da sky."
                },
                "10": {
                    "verse_nr": "10",
                    "verse": "Dat One dat wen go all da way down to da earth, he da same One dat wen go all da way up inside da sky. He wen go mo high den da sky, fo show he da King fo everyting."
                },
                "11": {
                    "verse_nr": "11",
                    "verse": "Dass da same One dat wen \u201cgive us power.\u201d Dat mean, he wen give power to da church peopo. Some guys, he give um power fo go all ova fo tell peopo bout him. Odda guys, he give um da power fo talk fo him. Odda guys he give da power fo tell peopo da Good Stuff bout him so dey can trus him. An odda guys, he give um da power so dey can teach his peopo an take care dem jalike da sheep farma guys take care dea sheeps."
                },
                "12": {
                    "verse_nr": "12",
                    "verse": "Christ give um dat kine power so all da peopo dat stay spesho fo him can be ready fo work fo him, an do stuff fo help odda peopo. Den all Christ\u02bcs peopo goin come mo strong. Cuz we Christ\u02bcs peopo, you know."
                },
                "13": {
                    "verse_nr": "13",
                    "verse": "Den bumbye we all goin trus Christ togedda da same way. Togedda we goin know God\u02bcs Boy fo real kine. Togedda we goin come jalike one grown up guy, da kine guy dat stay perfeck inside, jalike Christ."
                },
                "14": {
                    "verse_nr": "14",
                    "verse": "Get guys dat like teach us guys all kine stuff fo bulai us, an dey sly buggas. But we no goin listen dem. We no goin be jalike small kids dat believe any kine. We no goin be jalike one boat dat da waves push all ova da place, an da wind go blow um hea an dea."
                },
                "15": {
                    "verse_nr": "15",
                    "verse": "Mo betta dis: us guys tell da trut everytime wit love an aloha. An we goin come jalike grown up guys in everyting -- fo us come jalike Christ. Cuz he jalike da head an us guys jalike da body."
                },
                "16": {
                    "verse_nr": "16",
                    "verse": "Christ make us guys get love an aloha fo each odda, jalike get tings inside our body dat make all da parts work togedda good. Az why, da whole body can grow up an come strong jalike suppose to, you know."
                },
                "17": {
                    "verse_nr": "17",
                    "verse": "Da Old Kine Life an da New Kine Life - I like tell you guys dis, an I get da right fo say um, cuz I da Boss\u02bcs guy: Stop making jalike da odda kine peopos all ova da world dat donno God. How dey live, dey ony stay tinking stuff dat wase time."
                },
                "18": {
                    "verse_nr": "18",
                    "verse": "Dey ony hard head, so dey donno notting. Dey no undastan notting, jalike dey trying fo see inside one dark place an no can. Dass why dey no stay close to God, an dey cut off from God."
                },
                "19": {
                    "verse_nr": "19",
                    "verse": "Dey no mo shame. Dey go buckaloose fo do any kine ting dea body like. So dey do all kine pilau stuff, an dey no like stop. Dey ony like do um mo an moa."
                },
                "20": {
                    "verse_nr": "20",
                    "verse": "But you guys, wen you guys wen learn bout Christ, you guys neva learn fo make lidat!"
                },
                "21": {
                    "verse_nr": "21",
                    "verse": "Fo shua you guys wen hear bout Christ, an dey wen teach you guys da true stuff dat ony Jesus get, cuz you his guys."
                },
                "22": {
                    "verse_nr": "22",
                    "verse": "Dey wen teach you guys dis: No make like how you guys was befo time, wen you guys wen ony like do da kine stuff dat goin bulai you guys an mess you guys up. Dat ony goin make you guys come all pilau inside."
                },
                "23": {
                    "verse_nr": "23",
                    "verse": "But let God make you guys come all new kine inside, how you feel an how you tink."
                },
                "24": {
                    "verse_nr": "24",
                    "verse": "You guys gotta start fo live da new kine way. God wen make dat new kine life so you guys can come jalike him. Den you guys goin be fo real an be good an spesho fo God, an live da true way."
                },
                "25": {
                    "verse_nr": "25",
                    "verse": "How fo Live da New Kine Way - Kay den. No bulai no moa. All you guys gotta tell each odda da trut, cuz we all stay jalike da same ohana."
                },
                "26": {
                    "verse_nr": "26",
                    "verse": "If you guys huhu, no go do bad kine stuff cuz a dat. No stay huhu. No good da sun go down an you guys still yet stay huhu, you know."
                },
                "27": {
                    "verse_nr": "27",
                    "verse": "An no let da Devil get one chance fo jam you guys up."
                },
                "28": {
                    "verse_nr": "28",
                    "verse": "Whoeva steal stuffs gotta stop. Now dey gotta work hard fo do good kine stuff wit dea hands. Den dey can give stuffs to da peopo dat need um."
                },
                "29": {
                    "verse_nr": "29",
                    "verse": "No go talk pilau kine stuff notting. But weneva you talk, say good kine stuff dat goin help da peopo dat listen, an make um come mo strong inside. Cuz dey need fo hear da kine stuff dat goin do good fo um."
                },
                "30": {
                    "verse_nr": "30",
                    "verse": "No go do notting dat goin make God\u02bcs Good an Spesho Spirit come sore inside. Cuz God\u02bcs Spirit stay in charge a you guys, an dat show proof dat you guys God\u02bcs peopo, an dat show dat bumbye he goin cut loose you guys from da power dat da bad kine stuff get ova you guys."
                },
                "31": {
                    "verse_nr": "31",
                    "verse": "No make like da kine peopo dat wen had it wit somebody an no like let um go. No get hot an snap. No stay huhu. No make big noise. No talk stink. Wipe out all dat kine stuff, an no hate nobody no moa."
                },
                "32": {
                    "verse_nr": "32",
                    "verse": "Mo betta, make nice to each odda. Show pity an aloha to each odda. Let each odda go, jalike God wen let you guys go, cuz a wat Christ wen do."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Live Wit Love An Aloha - So den, make like God, wateva you guys doing, cuz you guys his kids, an he get plenny love an aloha fo you guys."
                },
                "2": {
                    "verse_nr": "2",
                    "verse": "An stay live wit plenny love an aloha fo everybody. Dass jalike Christ wen get plenny love an aloha fo us guys. He wen give himself up fo mahke fo us guys, jalike he one sacrifice fo God, da kine sacrifice dat make God stay good inside."
                },
                "3": {
                    "verse_nr": "3",
                    "verse": "But you guys, no go fool aroun notting, no go do pilau kine stuff, no try fo get everyting fo yoaself. No even tink bout doing dat kine stuff. Cuz you guys da peopo dat stay spesho fo God awready, an dat kine stuff not da way da peopo dat stay spesho fo God suppose to ack."
                },
                "4": {
                    "verse_nr": "4",
                    "verse": "No go talk pilau kine o stupid kine. No make pilau kine joke. Cuz dat kine talk not right, you know. Mo betta tell da tings God wen do fo you guys, dat make you guys like tell God \u201cMahalo plenny!\u201d"
                },
                "5": {
                    "verse_nr": "5",
                    "verse": "You guys gotta know dis fo shua: Anybody go fool aroun, o do da kine stuff dat make um so dey no can pray, o like get everyting ony fo demself, no way dey get da right fo Christ an God come dea king. Cuz wen you like get everyting ony fo yoa own self, jalike da stuff you like get wen come da idol kine god fo you awready."
                },
                "6": {
                    "verse_nr": "6",
                    "verse": "Live Like da Peopo Dat Stick Wit da Light - Get guys dat try bulai you guys wit talk dat no mean notting! Eh! Neva mind dem! God no take da kine stuff dem guys do, cuz dey no like do wat God tell um. He goin punish dem fo talk lidat."
                },
                "7": {
                    "verse_nr": "7",
                    "verse": "So, no go in wit dat kine peopo."
                },
                "8": {
                    "verse_nr": "8",
                    "verse": "Befo time, you guys neva know God. Jalike was all dark inside you guys heart. But now, you guys stay tight wit da Boss, jalike you guys get da light inside yoa heart. Now, go live how suppose to, jalike da guys dat get da light inside dem."
                },
                "9": {
                    "verse_nr": "9",
                    "verse": "Cuz dose peopo dat get dat kine light from God inside dem stay doing da good kine stuff, an da right kine stuff, an dey stick wit da trut."
                },
                "10": {
                    "verse_nr": "10",
                    "verse": "So, go check out wat kine stuff you guys gotta do fo make da Boss stay good inside."
                },
                "11": {
                    "verse_nr": "11",
                    "verse": "No go do bad kine stuff wit da peopo dat donno God, cuz jalike dey stay dark inside dea heart, an da kine stuff dey do, no good. Mo betta, go show everybody how bad dat kine stuff stay."
                },
                "12": {
                    "verse_nr": "12",
                    "verse": "Cuz da kine stuff dem guys do an nobody know, shame fo even talk bout dat kine."
                },
                "13": {
                    "verse_nr": "13",
                    "verse": "But God show all da tings dat stay wrong, jalike how da light show how everyting stay."
                },
                "14": {
                    "verse_nr": "14",
                    "verse": "Cuz God make da bad kine stuff come good, jalike da light make da dark kine stuff come jalike da light too. Dass how come get song lidis: \u201cEh, you dat stay sleeping, wake up! Come back alive from mahke! Christ goin be da light fo you.\u201d"
                },
                "15": {
                    "verse_nr": "15",
                    "verse": "Let God\u02bcs Spirit Take Charge A You - So den, watch out how you guys live. Be shua you everytime know wat fo do. No make jalike peopo dat donno notting."
                },
                "16": {
                    "verse_nr": "16",
                    "verse": "Every time you guys get chance fo do good kine stuff, do um. Cuz nowdays, any kine bad kine stuff stay happening."
                },
                "17": {
                    "verse_nr": "17",
                    "verse": "Az why you guys betta tink befo you do stuff. Try fo undastan wat da Boss like you guys do."
                },
                "18": {
                    "verse_nr": "18",
                    "verse": "No go get drunk, cuz den you goin go wild an no mo shame notting. But, let God\u02bcs Spirit take charge a you."
                },
                "19": {
                    "verse_nr": "19",
                    "verse": "Den you goin talk to each odda wit songs from da Bible, an songs bout God, an da kine songs dat God\u02bcs Spirit give you. An you goin sing an play fo da Boss from yoa heart."
                },
                "20": {
                    "verse_nr": "20",
                    "verse": "An everytime you goin tell God our Fadda \u201cMahalo plenny\u201d fo everyting, cuz you stay tight wit our Boss Jesus Christ."
                },
                "21": {
                    "verse_nr": "21",
                    "verse": "An you goin show respeck fo each odda an listen to each odda, cuz you get choke respeck fo Christ."
                },
                "22": {
                    "verse_nr": "22",
                    "verse": "Da Wife Get Respeck Fo Da husban - Dat mean, you wifes, listen to yoa own husbans, jalike you listen to da Boss."
                },
                "23": {
                    "verse_nr": "23",
                    "verse": "Cuz da husban, jalike he da head fo his wife. Same ting jalike Christ, he da head fo God\u02bcs peopo, da church guys, an dey jalike his body. Cuz da head tell da body wat fo do. An Christ, he da One dat take his peopo outa da bad kine stuff."
                },
                "24": {
                    "verse_nr": "24",
                    "verse": "Jalike God\u02bcs peopo, da church guys, show plenny respeck fo Christ an listen to him, same ting, da wifes gotta everytime show plenny respeck an listen dea husbans bout everyting."
                },
                "25": {
                    "verse_nr": "25",
                    "verse": "Da husban Get Respeck Fo Da Wife - An same ting you husbans, get plenny love an aloha fo yoa wife, jalike Christ get plenny love an aloha fo da church peopo. Dass why he wen give himself fo mahke fo dem."
                },
                "26": {
                    "verse_nr": "26",
                    "verse": "Christ wen do all dat fo make dem good an spesho fo God, cuz jalike he wen wash um up clean inside wit water. Da stuff Christ tell um, dass wat make um come clean inside."
                },
                "27": {
                    "verse_nr": "27",
                    "verse": "Jalike one groom dat take his beautiful bride, Christ like take his peopo, his church guys, jalike dey beautiful, an no mo notting pilau o wateva. Dey stay good an spesho fo Christ, an no mo nobody can poin finga dem."
                },
                "28": {
                    "verse_nr": "28",
                    "verse": "Dass how husbans gotta get love an aloha fo dea own wife, jalike dey get love fo dea own self. Da guy dat get love an aloha fo his wife show dat he get love fo himself."
                },
                "29": {
                    "verse_nr": "29",
                    "verse": "Cuz you know, no mo nobody eva stay go agains his own self, but he feed himself an take care himself, jalike Christ take care his peopo, da church guys."
                },
                "30": {
                    "verse_nr": "30",
                    "verse": "Cuz you know, jalike all us guys, we jalike da parts fo Christ\u02bcs body."
                },
                "31": {
                    "verse_nr": "31",
                    "verse": "Da Bible say, \u201cDass how come one guy goin leave his fadda an mudda an come tight wit his wife. An da guy an da wahine goin be togedda jalike one body.\u201d"
                },
                "32": {
                    "verse_nr": "32",
                    "verse": "How da husban an da wife get love fo each odda, dass one real importan picha, you know. Was one secret befo time, but now us guys undastan wat mean da stuff bout Christ an his church peopo."
                },
                "33": {
                    "verse_nr": "33",
                    "verse": "So, every husban gotta get love an aloha fo his wife, jalike he get love fo himself, an every wife gotta show respeck fo her husban."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Da Kids Get Respeck Fo Da Fadda-Mudda Guys - Same ting fo you kids, listen to yoa mudda an yoa fadda guys, cuz you guys stay tight wit da Boss, an cuz dass da right ting fo do."
                },
                "2": {
                    "verse_nr": "2",
                    "verse": "Da Bible say, \u201cShow respeck fo yoa mudda an yoa fadda.\u201d From da Ten Commandments, dass da first Rule dat God make promise too, you know."
                },
                "3": {
                    "verse_nr": "3",
                    "verse": "Dis wat God wen say wen he wen give dat Rule: \u201cWen you do dis, den everyting goin come okay fo you, an you goin live long time, on top da earth.\u201d"
                },
                "4": {
                    "verse_nr": "4",
                    "verse": "Da Fadda Guys Get Respeck Fo Dea Kids - Same ting fo you fadda guys, no hassle yoa kids so dey come huhu. Mo betta, teach um right, an show um everyting da Boss like um fo know an do."
                },
                "5": {
                    "verse_nr": "5",
                    "verse": "Da Worka Guys Get Respeck Fo Dea Boss Guys - Same ting fo you slave worka guys, listen yoa boss guys on top dis earth. Show respeck fo dem, an be scared fo no do da right ting. Do um wit good heart, jalike you listen to Christ."
                },
                "6": {
                    "verse_nr": "6",
                    "verse": "No good if you do yoa work ony if yoa boss watching you, o fo make peopo feel good bout you. Mo betta, do wat God like from yoa heart, cuz Christ da One you working fo."
                },
                "7": {
                    "verse_nr": "7",
                    "verse": "Work wit everyting you get, jalike you working fo da Boss, an not fo peopo."
                },
                "8": {
                    "verse_nr": "8",
                    "verse": "Cuz you guys know dat da Boss goin give back good kine stuff to everybody dat do good kine stuff, no matta dey one slave o not one slave."
                },
                "9": {
                    "verse_nr": "9",
                    "verse": "Da Boss Guys Get Respeck Fo Dea Worka Guys - Same ting fo you guys dat stay bosses, show respeck fo yoa slave worka guys. No tell dem you goin punish dem if dey no listen you, cuz you know dat da Boss inside da sky, he da Boss fo both dem an you. An he no make diffren kine to diffren peopo."
                },
                "10": {
                    "verse_nr": "10",
                    "verse": "Stand Strong! - So den, make strong cuz you guys stay tight wit da Boss, an he get all da power you guys need fo make you guys strong inside."
                },
                "11": {
                    "verse_nr": "11",
                    "verse": "Jalike da army guys get armor fo stand agains da odda army guys, God get everyting you guys need fo stand agains all da stuff da Devil like try use fo bulai you guys. So take all da stuff God like give you guys!"
                },
                "12": {
                    "verse_nr": "12",
                    "verse": "Eh! Us guys get war now, you know! But we not fighting agains regula kine peopo wit skin an bones. We stay fighting agains da spirit leadas, agains da spirits dat get plenny power, agains da main gods dat stay in charge a dis dark world, agains da spirits wit power inside da sky dat you no can see, but dey bad kine."
                },
                "13": {
                    "verse_nr": "13",
                    "verse": "So den. Take all da stuff God give you guys fo fight. Den wen da bad time come, you guys goin win! Afta you guys pau do everyting you gotta do, you goin be da ones dat still stay standing on yoa feet."
                },
                "14": {
                    "verse_nr": "14",
                    "verse": "Stand strong! Wen you trus wass true, dass jalike one army belt fo yoa waist. An wen you do da right kine stuff, dass jalike one metal vest fo cover yoa chest."
                },
                "15": {
                    "verse_nr": "15",
                    "verse": "An wen you guys stay ready fo tell da Good Stuff bout coming friends wit Christ, dass jalike da army boots fo yoa feet."
                },
                "16": {
                    "verse_nr": "16",
                    "verse": "Wen you guys trus God, dass jalike one shield fo kill all da burning arrows da Bad Guy send fo mess you up, no matta wat happen."
                },
                "17": {
                    "verse_nr": "17",
                    "verse": "Wen you guys let God take you outa all da kine bad stuff you stay in, dass jalike one helmet fo yoa head. Wen you guys tell wat God say, dass jalike one sword dat God\u02bcs Spirit give you."
                },
                "18": {
                    "verse_nr": "18",
                    "verse": "Fo stand strong, everytime, pray an stay tight wit God\u02bcs Spirit. Pray bout everyting, an aks God fo help you. Make shua you guys watch out, an hang in dea an pray fo all da peopo dat stay spesho fo God."
                },
                "19": {
                    "verse_nr": "19",
                    "verse": "Try pray fo me too, so wen I tell da Good Kine Stuff From God, I tell um da right way an I no scared. You know, nobody wen undastan dat stuff befo time, cuz was secret."
                },
                "20": {
                    "verse_nr": "20",
                    "verse": "I jalike God\u02bcs messenja guy fo tell da Good Kine Stuff Bout Christ, no matta I stay all chain up. Pray dat I goin tell da Good Stuff, an no be scared, jalike I suppose to."
                },
                "21": {
                    "verse_nr": "21",
                    "verse": "Aloha To Da Bruddas An Sistas - Tykicus, he one brudda I get love an aloha fo, an you guys can trus him. He everytime work fo da Boss. He goin tell you guys everyting, so den you guys goin know how I stay, an wat I doing."
                },
                "22": {
                    "verse_nr": "22",
                    "verse": "Dass why I goin send him by you guys, so you guys can know how we stay, an so he can give you guys good kine words."
                },
                "23": {
                    "verse_nr": "23",
                    "verse": "I like all you bruddas an sistas stay good wit each odda, an stay trussing dat God da Fadda an da Boss Jesus Christ, dey get plenny love an aloha fo you guys."
                },
                "24": {
                    "verse_nr": "24",
                    "verse": "I like God do plenny good kine tings fo all da peopo dat hang in dea wit love an aloha fo our Boss Jesus Christ."
                }
            }
        }
    }
}