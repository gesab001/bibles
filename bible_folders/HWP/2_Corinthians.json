{
    "version": "HWP",
    "book_name": "2 Corinthians",
    "book_nr": "47",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Aloha! Dis letta from me, Paul. God wen send me all ova fo tell peopo da Good Stuff From God\u02bcs Spesho Guy, Jesus. Brudda Timoty, he stay hea an he say same ting. I writing dis fo all da peopo dat come togedda fo church an stay spesho kine fo God, inside Corint town an all ova Akaia side."
                },
                "2": {
                    "verse_nr": "2",
                    "verse": "I like God our Fadda an Jesus Christ our Boss do plenny good tings fo you guys an make everyting come okay fo you guys."
                },
                "3": {
                    "verse_nr": "3",
                    "verse": "Paul Tell God \u201cMahalo Plenny\u201d - We like everybody talk good bout God. He da God an Fadda fo our Boss Jesus Christ. He da Fadda dat pity us an give us plenny chance, an he da God dat everytime give us good kine words."
                },
                "4": {
                    "verse_nr": "4",
                    "verse": "He give us good kine words weneva we get hard time, an cuz a dat, we can give good kine words to da odda peopo dat get any kine hard time. We give dem good kine words jalike God wen give us."
                },
                "5": {
                    "verse_nr": "5",
                    "verse": "Christ, God\u02bcs Spesho Guy, wen suffa plenny fo us guys. So, cuz Christ wen do dat, his Fadda give us choke good kine words wen we suffa."
                },
                "6": {
                    "verse_nr": "6",
                    "verse": "Weneva me an Timoty get hard time, God give us good kine words. Same time, good you guys figga God goin give you good kine words too, an take you outa da bad kine stuff you stay in. Weneva you guys suffa jalike us, God give you guys good kine words too, so den you guys know you can handle da whole ting."
                },
                "7": {
                    "verse_nr": "7",
                    "verse": "Az why we stay shua you guys goin come out okay. We know dat wen you guys suffa jalike us, God goin kokua you guys jalike he kokua us."
                },
                "8": {
                    "verse_nr": "8",
                    "verse": "Bruddas an sistas, we like you guys know da hard time we wen get ova hea Asia side. We had plenny presha, mo plenny den we can handle, dat we even wen give up an tink we goin mahke."
                },
                "9": {
                    "verse_nr": "9",
                    "verse": "We wen bum out plenny, jalike one crook guy feeling wen da judge say he gotta mahke. But all dat wen happen so dat we can learn fo trus God an no trus ourself. God, he get power fo even make da peopo alive again dat wen mahke."
                },
                "10": {
                    "verse_nr": "10",
                    "verse": "He wen take us outa da bad kine stuff, wen we almos wen mahke. An he goin take us outa da bad kine stuff nex time too. We still yet stay shua he goin take us outa da bad kine stuff ova an ova."
                },
                "11": {
                    "verse_nr": "11",
                    "verse": "If you guys stay pray fo us too, den dat goin help us guys cuz God goin do plenny stuffs fo us. He goin do dat cuz plenny peopo wen pray. Den plenny peopo goin tell God \u201cMahalo plenny\u201d wen dey tink bout us guys."
                },
                "12": {
                    "verse_nr": "12",
                    "verse": "Paul Change His Plan - Dis how come we talk big. We know inside us dat da way we do stuff in dis world, we do wat God like us fo do, an we no move from dat, so everybody can see dat we fo real. We no do um wit da kine smarts da peopo inside dis world get, but wit da kine smarts dat God give us cuz he get good heart fo us. Az how we wen do um even mo plenny, dat time we wen stay wit you guys."
                },
                "13": {
                    "verse_nr": "13",
                    "verse": "Da ony stuff we write to you guys, you guys can read an can undastan um. Den da stuff you guys undastan litto bit awready, I stay shua dat bumbye you guys goin undastan um mo betta."
                },
                "14": {
                    "verse_nr": "14",
                    "verse": "Right now, you guys ony undastan litto bit bout us guys. But wen our Boss Jesus come back, I stay shua you guys goin undastan plenny. Den you guys goin talk big bout us, jalike we goin talk big bout you guys."
                },
                "15": {
                    "verse_nr": "15",
                    "verse": "Cuz I wen know dat, da first ting I wen tink fo do was go back by you guys, so you guys can get someting good two times."
                },
                "16": {
                    "verse_nr": "16",
                    "verse": "I wen tink I goin come see you guys wen I go Macedonia side, an one mo time wen I coming back, cuz I like you guys kokua me so I can go Judea side."
                },
                "17": {
                    "verse_nr": "17",
                    "verse": "Wen I wen tink fo come by you guys, you guys tink I change mind everytime? Nah! Wen I tink fo do someting, you guys tink I like do um ony my way, jalike all da odda peopo inside da world? You guys tink I saying \u201cOh yeah\u201d an \u201cNo way\u201d same time?"
                },
                "18": {
                    "verse_nr": "18",
                    "verse": "Jalike we can trus God fo do wat he say, wat I tell you guys everytime not \u201cOh yeah\u201d an \u201cNo way\u201d same time."
                },
                "19": {
                    "verse_nr": "19",
                    "verse": "Me an Silas an Timoty wen teach you guys bout Jesus Christ, God\u02bcs Boy. Jesus, he not one \u201cOh yeah\u201d an \u201cNo way\u201d same time kine guy. He everytime \u201cYeah!\u201d"
                },
                "20": {
                    "verse_nr": "20",
                    "verse": "Da stuff God wen promise fo do, you guys tink he can do um? Jesus say, \u201cYeah!\u201d An us guys can say, \u201cDass right!\u201d cuz we know wat Jesus Christ wen do. We say dat fo show how awesome God stay."
                },
                "21": {
                    "verse_nr": "21",
                    "verse": "God, he da One dat make us guys an you guys all be Christ\u02bcs peopo, an no mo notting goin change dat. God wen pick us fo be his guys."
                },
                "22": {
                    "verse_nr": "22",
                    "verse": "God wen put his awesome Spirit in charge a us guys, fo show wat he goin do fo us bumbye. Dass jalike he wen put his mark on top us fo show he own us."
                },
                "23": {
                    "verse_nr": "23",
                    "verse": "Wen I say dis, I aks God fo back me up, cuz he know me inside. He know how come I no going Corint still yet. I no like make you guys shame, dass why I no going dea still yet."
                },
                "24": {
                    "verse_nr": "24",
                    "verse": "We no ack like boss an try fo tell you guys who you gotta trus. We work wit you guys so you can stay good inside. Cuz you know you guys can be strong wen you trus God."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "So I wen figga dis: I no goin go by you guys an make everybody sad again."
                },
                "2": {
                    "verse_nr": "2",
                    "verse": "Cuz if I make you guys all sad, den who goin make me feel good inside? Ony get you guys, da ones I wen make feel sad."
                },
                "3": {
                    "verse_nr": "3",
                    "verse": "Az why I wen write befo dat I not going yet, so dat you guys can make everyting right, an den wen I go ova dea, I no goin feel all sad cuz a you guys dat suppose to make me feel good inside. I know all you guys, so I know dat wen I stay good inside, den you guys goin stay good inside, jalike me."
                },
                "4": {
                    "verse_nr": "4",
                    "verse": "Dat time I wen write you guys, my heart was all presha out an plenny sad. I was crying plenny, you know! But I neva write lidat jus fo make you guys feel sad -- was fo make you guys know how plenny love an aloha I get fo you guys."
                },
                "5": {
                    "verse_nr": "5",
                    "verse": "Let Go Da Guy Dat Wen Do Da Bad Kine Stuff - Get one guy ova dea dat wen make peopo feel all sad. Da guy wen make me feel lidat too, but den he make some a you guys feel mo sad still yet. I no like make um sound like he wen make all you guys sad."
                },
                "6": {
                    "verse_nr": "6",
                    "verse": "Dass nuff awready, cuz mos a you guys wen tink same kine way an tell da guy he wen do wrong. Dat wen make um come sorry awready."
                },
                "7": {
                    "verse_nr": "7",
                    "verse": "So now, let um go an no stay mad at um. Talk nice to him. No good da guy bum out an give up cuz he awready feel too sad from you guys."
                },
                "8": {
                    "verse_nr": "8",
                    "verse": "Dass why I beg you guys, come togedda an all make shua da guy know how plenny love an aloha you guys get fo him."
                },
                "9": {
                    "verse_nr": "9",
                    "verse": "Az why I wen write you guys befo fo see if you guys goin do da right ting, an do everyting I tell you."
                },
                "10": {
                    "verse_nr": "10",
                    "verse": "If you guys no stay mad fo wat da guy wen do, an let um go, den I not mad, an I let um go too. Me, I no need stay mad at da guy. Dass why I let um go. I do dat in front Christ, an fo kokua you guys."
                },
                "11": {
                    "verse_nr": "11",
                    "verse": "Cuz I no like da Devil trick us. We know he one sly bugga."
                },
                "12": {
                    "verse_nr": "12",
                    "verse": "Why Paul Worry Wen He Stay Troas Town - Dat time, I wen go Troas, an da Boss Up Dea wen let me teach da Good Stuff From Christ dea."
                },
                "13": {
                    "verse_nr": "13",
                    "verse": "But I wen get funny kine feeling bout someting, cuz I no can find my brudda Titus ova dea. So I wen tell da Troas peopo bye, an wen go Macedonia."
                },
                "14": {
                    "verse_nr": "14",
                    "verse": "Christ Help Us Win - I wen worry, but no matta wea I stay, I like tell God \u201cMahalo plenny!\u201d cuz Christ, he wen fight an win ova da bad kine stuff, an us guys stay tight wit him. Dass how come God everytime let peopo see dat we his guys. Az how, wen we tell da peopo bout Christ, dass jalike wen someting smell real good, an everybody can smell um."
                },
                "15": {
                    "verse_nr": "15",
                    "verse": "An God like us guys, cuz we jalike one sweet smell dat make him tink bout Christ. Da peopo dat God goin take outa da bad kine stuff, an da peopo dat goin cut demself off from God, jalike dey can smell dat sweet smell too."
                },
                "16": {
                    "verse_nr": "16",
                    "verse": "Wen da peopo dat goin cut demself off from God see us, dat make dem tink bout how dey goin be cut off from God bumbye. Wen da peopo dat goin get life to da max fo real kine see us, dat make dem tink bout how dey goin stay alive fo eva. Eh! Who stay big nuff fo handle all dat? No mo nobody, fo shua!"
                },
                "17": {
                    "verse_nr": "17",
                    "verse": "Us guys, we not like plenny odda peopo dat ony teach wat God say so dey can make money. No way! Wen us guys talk, everybody can see dat we fo real, an dat da stuff we say come from God, an dat we stay tight wit Christ."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Us, Da Helpa Guys Fo God\u02bcs New Deal - If you guys tink we starting fo talk big bout ourself some moa, we not! If you guys tink we need lettas to you guys o from you guys, fo tell dat we good guys, jalike da odda guys need, we no need um!"
                },
                "2": {
                    "verse_nr": "2",
                    "verse": "We get one letta awready, an dass you guys, you know. Da stuff we know bout you guys, stay inside our heart awready. Everybody know you guys, jalike dey reading one letta."
                },
                "3": {
                    "verse_nr": "3",
                    "verse": "Stay clear dat you guys, you stay jalike one letta dat Christ wen write, an dat he wen give to us guys fo bring ova hea. Christ neva use ink fo write um, he wen use da Spesho Spirit from da God dat stay alive fo real kine. Christ neva write um on top one flat stone da way da Boss Up Dea wen do um fo Moses -- da ting Christ wen write on top, dass someting dass alive, I mean jalike he write um inside da peopo\u02bcs hearts so dey know um."
                },
                "4": {
                    "verse_nr": "4",
                    "verse": "We know we can trus God dat all dis stuff stay true, cuz Christ wen show us."
                },
                "5": {
                    "verse_nr": "5",
                    "verse": "Our own self, we no can say dat we get da power fo do anyting. Da ony power us guys get, come from God."
                },
                "6": {
                    "verse_nr": "6",
                    "verse": "God da One wen make us da kine workas dat can tell peopo bout God\u02bcs New Deal. Dat New Deal not bout sticking wit some rules, but sticking wit God\u02bcs Spirit. If you ony stick wit da Rules, jalike you mahke inside, you no get da real kine life dat stay to da max foeva. But if you stick wit God\u02bcs Spirit, you live fo real kine."
                },
                "7": {
                    "verse_nr": "7",
                    "verse": "Da time God wen carve da Rules on top da flat stone, was awesome, you know. (But no matta you do wat dose Rules say, still yet you goin cut yoaself off from God.) Den, afta Moses wen get da Rules, his face wen shine so plenny, was so awesome, dat da Israel peopo no can stay look at um. But den da shine wen go way."
                },
                "8": {
                    "verse_nr": "8",
                    "verse": "So den, wat God\u02bcs Spirit do inside our hearts stay plenny mo awesome den dat!"
                },
                "9": {
                    "verse_nr": "9",
                    "verse": "You know, cuz a da Rules we mahke, but still yet da Rules stay awesome. God\u02bcs Spirit help us get um right wit God, an dat even mo awesome."
                },
                "10": {
                    "verse_nr": "10",
                    "verse": "Da Rules dat everybody wen tink stay awesome, jalike dey not awesome now, cuz get someting dat stay even mo awesome."
                },
                "11": {
                    "verse_nr": "11",
                    "verse": "You know, da Rule kine stuff stay awesome. Dey awesome jalike Moses face an den da shine wen go way. Still yet, dey stay awesome. But dose tings dat stay foeva, dat kine stuff stay mo awesome still yet."
                },
                "12": {
                    "verse_nr": "12",
                    "verse": "All us guys know fo shua dat God\u02bcs New Deal goin stay foeva, dass why we no mo shame fo talk strait out."
                },
                "13": {
                    "verse_nr": "13",
                    "verse": "We no need ack jalike Moses. He wen cover up his face so da Israel peopo no can see da shine go way."
                },
                "14": {
                    "verse_nr": "14",
                    "verse": "Da Israel peopo, God wen make um hard head so dey no can tink good. Even right now wen dey read inside da Bible bout da Deal from befo time dat God wen make, jalike dey get cover ova dea head, cuz dey no like listen, an no can undastan. No mo nobody can make um listen an undastan, ony Christ can."
                },
                "15": {
                    "verse_nr": "15",
                    "verse": "Even now still yet, weneva da Jewish peopo read wat Moses wen write, dey listen, but dey no undastan, cuz dey no listen inside dea hearts, jalike dey get cover ova dea hearts."
                },
                "16": {
                    "verse_nr": "16",
                    "verse": "But weneva somebody start fo trus da Boss, Christ help um undastan inside dea hearts. Jalike da Bible wen tell bout Moses, \u201cHe take away da ting dat cover his face.\u201d"
                },
                "17": {
                    "verse_nr": "17",
                    "verse": "Inside da Bible, wen Moses wen talk bout \u201cDa Boss,\u201d he mean God\u02bcs Spirit, same ting. Wen we get da Spirit from da Boss Up Dea, we can talk to God any time we like."
                },
                "18": {
                    "verse_nr": "18",
                    "verse": "Az how he change us fo come awesome jalike him, mo an moa. An our faces no stay cover up, an now we can stay tinking plenny bout how awesome da Boss stay. Da Spirit from da Boss Up Dea, dass how he help us."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Rich Kine Stuff Inside Cheap Clay Bowls - God wen give us guys chance, so he wen give us dis job fo tell peopo bout his New Deal. Dass why we no give up."
                },
                "2": {
                    "verse_nr": "2",
                    "verse": "So dis wat we do: we tell everybody we no goin do da bad kine stuff some odda peopo do. Dey do um wen nobody can see, an dey no mo shame. We no try bulai nobody. We no try teach fake stuff bout wat God say, but we goin teach da true stuff strait out. Den everybody can go check us out demself, an dey can see wat kine guys us in front God."
                },
                "3": {
                    "verse_nr": "3",
                    "verse": "If get peopo dat no undastan da Good Stuff From God dat we teach, dey da peopo dat goin wipe out."
                },
                "4": {
                    "verse_nr": "4",
                    "verse": "Da Devil, he jalike da god fo da peopo nowdays. He wen make some peopo jalike dey blind inside dea heads. Az da peopo dat no trus da Boss who fo real. Dass jalike dey no can see da light. Dey no can undastan da Good Stuff bout how awesome Christ stay. Christ, he o same like God. He jalike one picha fo show how God stay."
                },
                "5": {
                    "verse_nr": "5",
                    "verse": "Us guys no talk plenny bout ourself. We talk plenny bout Jesus Christ da Boss. We ony say dis bout ourself: us guys come fo kokua you guys, cuz we Jesus guys."
                },
                "6": {
                    "verse_nr": "6",
                    "verse": "God wen say, \u201cFrom da dark place, I like da light shine,\u201d an he wen make his light shine inside our hearts. God like give us da light. Dat mean, wen we tink bout Christ, we know how awesome God stay."
                },
                "7": {
                    "verse_nr": "7",
                    "verse": "We get plenny rich kine stuff from God inside us, no matta we jus regula kine peopo. Dat show dat da big power come from God an not from us guys. Dass jalike wen somebody get rich kine stuff inside cheap clay bowls."
                },
                "8": {
                    "verse_nr": "8",
                    "verse": "We get plenny presha from all ova, but we still can handle. We no can undastan everyting, but we no give up."
                },
                "9": {
                    "verse_nr": "9",
                    "verse": "Get guys dat make us suffa plenny, but God no leave us by ourself. Dey bus us up, but dey no wipe us out."
                },
                "10": {
                    "verse_nr": "10",
                    "verse": "Every place we go, da way us guys suffa an get bus up, show how plenny Jesus wen suffa wen he wen mahke. An cuz our body no mahke no matta we get bus up, dat show dat Jesus still stay alive now."
                },
                "11": {
                    "verse_nr": "11",
                    "verse": "Every day, us guys dat stay alive, we almos mahke cuz we Jesus guys. An dis way everybody can see dat Jesus give us real kine life, no matta our bodies goin mahke bumbye."
                },
                "12": {
                    "verse_nr": "12",
                    "verse": "So den, us guys no scared fo talk fo Christ, no matta we can mahke cuz a dat, so dat you guys can stay live fo real kine."
                },
                "13": {
                    "verse_nr": "13",
                    "verse": "Inside da Bible, get somebody dat tell, \u201cCuz I wen trus God, dass why I wen talk.\u201d Us guys tink togedda same ting: Cuz we trus God, dass why we talk."
                },
                "14": {
                    "verse_nr": "14",
                    "verse": "We know dat da God dat wen make our Boss Jesus come back alive from mahke, he goin make us guys come back alive too, cuz we stick wit Jesus. God goin put us guys an you guys dea in front him, wea he stay."
                },
                "15": {
                    "verse_nr": "15",
                    "verse": "God do all dis stuff fo help you guys. He goin do plenny good kine stuff fo mo an mo peopo, an dey goin tank him plenny, an tell how awesome he stay."
                },
                "16": {
                    "verse_nr": "16",
                    "verse": "We Trus God Everytime - Dass why us guys still can handle an no bum out. No matta our bodies stay coming junk outside, but inside God stay making us mo strong every day."
                },
                "17": {
                    "verse_nr": "17",
                    "verse": "We get plenny big time trouble now, but you know wat? Wen we tink bout how we goin come awesome foeva, all dat trouble, ony manini kine stuff!"
                },
                "18": {
                    "verse_nr": "18",
                    "verse": "So we looking at an tinking bout da kine stuff you no can see, not da kine stuff you can see. Da stuff you can see, ony goin stay litto wile. But da kine stuff you no can see, dat kine goin stay foeva."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Eh, we know dat our body, da one we stay inside now on top da earth, jalike one tent dat ony goin stay up litto bit. No matta dat body goin come wipe out, we no need worry, cuz God get one good place fo us fo stay inside da sky. Peopo neva make dat place. God wen make um, an stay foeva."
                },
                "2": {
                    "verse_nr": "2",
                    "verse": "So we tink plenny bout get our place da come from da sky."
                },
                "3": {
                    "verse_nr": "3",
                    "verse": "Wen we get dea, dass jalike we no goin stay wit notting on, cuz den, we goin come new kine, jalike we goin put on new kine clotheses."
                },
                "4": {
                    "verse_nr": "4",
                    "verse": "Now we stay ova hea inside dis world, an we bum out, cuz we get hard time. We like put on da new kine clotheses -- minas get rid a da old kine. Minas we goin mahke. Main ting, we goin come alive fo real kine!"
                },
                "5": {
                    "verse_nr": "5",
                    "verse": "God, he da One wen make us ready fo all dis. He wen give us his Spirit fo proof dat goin happen."
                },
                "6": {
                    "verse_nr": "6",
                    "verse": "An dat make us feel real good inside, an no mo worry, no matta we know dat all da time we stay alive inside dis body, we no stay wit da Boss in da sky."
                },
                "7": {
                    "verse_nr": "7",
                    "verse": "Da way we live, we trus God everytime, no matta we no can see him."
                },
                "8": {
                    "verse_nr": "8",
                    "verse": "We feel good inside bout dis. Dass why we figga, mo betta leave dis body hea, an go live up dea wit da Boss."
                },
                "9": {
                    "verse_nr": "9",
                    "verse": "Dass why dis da mos importan ting fo us guys: fo do wat God like, no matta we stay ova hea, o we go up ova dea wit God."
                },
                "10": {
                    "verse_nr": "10",
                    "verse": "You know, we all gotta go in front Christ da Judge, an no can hide notting. Dat time we goin get back wat we wen do wen we wen stay inside dis world, da good kine stuff o da no good kine stuff."
                },
                "11": {
                    "verse_nr": "11",
                    "verse": "We Come Friends Wit God Cuz a Christ - We get choke respeck fo God. Dass why we try help da peopo get same kine respeck fo him. God know how we stay inside. I like you guys know inside yoa hearts how we stay inside too."
                },
                "12": {
                    "verse_nr": "12",
                    "verse": "We not trying fo make ourself look good again in front you guys. But we tell you guys all dis so you can talk big bout us, an no mo shame. Den you guys goin know wat fo say to dem guys dat talk big bout wat dey can see, an not bout wat stay inside da heart."
                },
                "13": {
                    "verse_nr": "13",
                    "verse": "Maybe you guys tink dat we talking lolo kine. Bodda you, o wat? We do um fo God, an God know we not lolo! An if we talking strait, we do um fo help you guys."
                },
                "14": {
                    "verse_nr": "14",
                    "verse": "Christ wen get choke love an aloha fo us guys, dass why we like do wat we gotta do. We know fo shua dat one Guy wen mahke fo all da peopo, an dat mean, jalike everybody wen mahke."
                },
                "15": {
                    "verse_nr": "15",
                    "verse": "Christ wen mahke fo everybody, so dat da peopo who stay alive no goin do stuffs ony fo demself no moa. Dey goin do everyting ony fo Christ, da Guy who wen mahke fo dem an wen come back alive."
                },
                "16": {
                    "verse_nr": "16",
                    "verse": "So, from now on, we no tink bout nobody da same way odda peopo tink. No matta befo time we wen tink bout Christ da same way odda peopo tink. Now, we no tink bout Christ dat way no moa."
                },
                "17": {
                    "verse_nr": "17",
                    "verse": "Dass why, whoeva stay tight wit Christ, dey one new guy. Da old tings no stay no moa! Look! Da new tings wen come."
                },
                "18": {
                    "verse_nr": "18",
                    "verse": "All dat stuff come from God. He wen bring us back da same side wit him, cuz a wat Christ wen do. An he tell us fo work so da odda peopo can come back togedda wit him too."
                },
                "19": {
                    "verse_nr": "19",
                    "verse": "Wen Christ wen stay inside dis world, God wen use him fo bring da peopo inside da world back da same side wit God. So, he no make dem take da blame fo da way dey wen mess up. An he wen tell us guys all dat, so we can kokua all da odda peopo fo come back togedda wit him."
                },
                "20": {
                    "verse_nr": "20",
                    "verse": "We da talka guys fo Christ. We tell all da peopo dat God stay begging um fo come back. Cuz we Christ guys, we stay beg you guys, \u201cEh, come back da same side wit God.\u201d"
                },
                "21": {
                    "verse_nr": "21",
                    "verse": "Christ, he neva do notting bad, but God wen make him take da bad kine stuff us guys wen do. God wen do dat fo us guys, so dat we can come right, jalike God stay right, cuz a wat Christ wen do."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "God Do Good Kine Stuff Fo Us - Cuz us guys stay work togedda wit God, we like give you guys good words: No let all da good kine stuff God wen do fo you guys stay fo notting."
                },
                "2": {
                    "verse_nr": "2",
                    "verse": "God wen say dis inside da Bible, \u201cI wen hear you at da right time. I wen kokua you, da time I like get you outa da bad kine stuff.\u201d Eh, listen! Now da right time fo God get you outa da bad kine stuff you stay in!"
                },
                "3": {
                    "verse_nr": "3",
                    "verse": "Us guys no like make anybody any kine, so nobody can talk stink bout da tings we do fo God."
                },
                "4": {
                    "verse_nr": "4",
                    "verse": "But everyting we do, cuz we God\u02bcs worka guys, we like show da peopo dat we okay. We can handle, no matta dey give us trouble, you know. We get hard time. We get plenny presha."
                },
                "5": {
                    "verse_nr": "5",
                    "verse": "Dey bus us up an throw us inside da jail. Everybody make big noise an fight bout us. We work hard. No mo nuff sleep, an no mo nuff food, an we stay hungry."
                },
                "6": {
                    "verse_nr": "6",
                    "verse": "Our hearts stay clean. We know plenny from God. We no mind wait fo our bruddas. We kokua da peopo. God\u02bcs Spesho Spirit, he stay in charge a us. We give plenny love an aloha to da peopo, an we no ack."
                },
                "7": {
                    "verse_nr": "7",
                    "verse": "We tell da trut an we no bulai. God give us guys da power fo do all da right kine stuff. Dass jalike we army guys, an our boss give us everyting we need fo fight da bad guy an fo no let him wipe us out."
                },
                "8": {
                    "verse_nr": "8",
                    "verse": "Get peopo who show plenny respeck fo us, an odda peopo who make any kine to us. Get peopo who talk stink bout us, an odda peopo who talk good kine stuff bout us. Get peopo who say we bulai, but no matta, we fo real."
                },
                "9": {
                    "verse_nr": "9",
                    "verse": "Some peopo donno who us, but odda peopo know who us. We litto mo mahke, but eh, we alive still yet. Dey punish us plenny, but den we still no mahke."
                },
                "10": {
                    "verse_nr": "10",
                    "verse": "We stay sad inside, but same time we everytime feel good inside. We no mo money, but den, we making plenny peopo rich inside. Jalike we no mo notting, but we still yet get everyting."
                },
                "11": {
                    "verse_nr": "11",
                    "verse": "You guys inside Corint, we talking strait to you guys. We get plenny aloha fo you guys."
                },
                "12": {
                    "verse_nr": "12",
                    "verse": "We wen give you guys our love an aloha, but you guys no give us yoa love an aloha."
                },
                "13": {
                    "verse_nr": "13",
                    "verse": "Now I goin talk to you guys jalike you my kids. Give us yoa love an aloha, jalike how we wen give you guys."
                },
                "14": {
                    "verse_nr": "14",
                    "verse": "No Stay Wit Da Peopo Dat No Trus God - No stay wit da kine peopo dat no trus God. Cuz da peopo dat do da right kine stuff, an da odda peopo dat stay agains God\u02bcs Rules, dey no goin work togedda. Da good kine peopo an da bad kine peopo no can stay tight wit each odda."
                },
                "15": {
                    "verse_nr": "15",
                    "verse": "Christ an da Devil no can tink togedda da same way. Da guy dat trus God an da guy dat no trus him no can work togedda."
                },
                "16": {
                    "verse_nr": "16",
                    "verse": "You guys tink you can go da temple fo pray to God, an same time you guys go in front da idol kine gods fo pray to dem? No way! Cuz da God dat stay alive fo real kine, he stay in charge a us guys, jalike we da temple wea he stay inside. God wen say inside da Bible, \u201cI goin make house wit my peopo An walk aroun wit dem. I goin be dea God An dey goin be my peopo.\u201d"
                },
                "17": {
                    "verse_nr": "17",
                    "verse": "Az why da Boss say inside da Bible, \u201cDass why you gotta come out from dem An no be like dem. Stay away from da tings dat make you so you no can pray. Den I goin take you in."
                },
                "18": {
                    "verse_nr": "18",
                    "verse": "I goin be yoa Fadda, An you goin be my kids.\u201d Dass wat da Boss wen say, da One Dat Get All Da Power."
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "My friends, we get all dis stuff God wen promise us. Dass why we gotta clean out all da bad kine stuff dat make us pilau inside o outside, an go all out fo come hundred percent clean an spesho fo God, cuz we get so plenny respeck fo him dat jalike we scared a him."
                },
                "2": {
                    "verse_nr": "2",
                    "verse": "Wat Make Paul Stay Good Inside - Eh you guys! Give us chance. Take us inside yoa hearts. We neva do anyting wrong to nobody, we neva make nobody do bad tings, we neva bulai nobody."
                },
                "3": {
                    "verse_nr": "3",
                    "verse": "I no say dis fo poin finga you guys. Jalike I wen say befo, we get so plenny love an aloha fo you guys inside us, dat no matta wat, we like be togedda wit you guys, no matta we mahke o we live."
                },
                "4": {
                    "verse_nr": "4",
                    "verse": "I no need worry, cuz I trus you guys fo real kine. I talk big bout you guys. You guys kokua me plenny. No matta we get trouble, I still yet stay real good inside."
                },
                "5": {
                    "verse_nr": "5",
                    "verse": "Wen we wen come inside Macedonia, our bodies stay tired. We had trouble from everyting all ova, fighting on da outside, an real scared inside."
                },
                "6": {
                    "verse_nr": "6",
                    "verse": "But God, he da One dat kokua da peopo dat feel sad inside, an he wen kokua us wen he send Titus come by us."
                },
                "7": {
                    "verse_nr": "7",
                    "verse": "Titus, he wen come, an dat kokua us guys. An you guys wen kokua Titus befo, an dat kokua us even moa. He tell us dat you guys really like see me, an dat you guys stay feel real sorry bout wat wen happen befo, an he tell how you guys like help me plenny in dis trouble I stay in. So now I feel even mo good inside."
                },
                "8": {
                    "verse_nr": "8",
                    "verse": "Even if I wen make you guys feel sad wit da letta I wen write, I not sorry I wen write um. No matta if I wen feel sorry dat time, cuz I wen find out dat my letta wen make you guys feel sad, but ony fo short time."
                },
                "9": {
                    "verse_nr": "9",
                    "verse": "But now I feel good inside, not cuz you wen feel sorry, but cuz da letta wen make you guys tell God you sorry an you goin do diffren den befo. You know, dat was God dat wen make you guys feel sorry lidat. An dat mean we neva do notting fo hurt you guys."
                },
                "10": {
                    "verse_nr": "10",
                    "verse": "Wen we stay sorry da way God like, den we pau do da bad kine stuff we was doing, we goin do diffren den befo. Dat goin make us come outa da kine bad stuff we stay doing, an den we no need worry bout um no moa. But wen we stay sorry da way da peopo inside dis world stay sorry, an not God\u02bcs way, den we goin wipe out."
                },
                "11": {
                    "verse_nr": "11",
                    "verse": "Try go figga dis! You guys wen come sorry da way God like, an you guys wen stay dat way, an dat make you guys like try hard fo clean out da bad kine stuff, an den nobody can blame you guys fo notting. You guys wen come all huhu at da bad kine stuff you guys wen do, an wen come all scared, cuz you tinking bumbye you goin do same ting one mo time. You guys really like see me, an stay ready fo do all da right ting, an punish da guy dat wen do da bad kine stuff. Cuz you guys wen do everyting da right way, an now no mo nobody can blame you guys fo notting."
                },
                "12": {
                    "verse_nr": "12",
                    "verse": "Dass why, no matta I wen send you guys dat letta, I neva write um fo da guy ova dea dat wen do da ting dat stay wrong, o fo da wahine he wen do bad to. I wen write um fo kokua you guys fo show dat you guys mean wat you guys wen say fo real kine in front God, an dat you guys get plenny love an aloha fo us guys."
                },
                "13": {
                    "verse_nr": "13",
                    "verse": "All dis make us feel mo betta inside. You guys wen help Titus feel real good inside, so dat his heart stay rest inside. An dat make us guys feel plenny good inside too."
                },
                "14": {
                    "verse_nr": "14",
                    "verse": "I wen tell Titus good tings bout you guys, an now you guys neva make me shame. But jalike everyting we wen tell you guys stay true, same ting, all da good kine stuff we wen tell Titus bout you guys stay true too."
                },
                "15": {
                    "verse_nr": "15",
                    "verse": "An he get even mo love an aloha fo you guys everytime he rememba how you guys wen do wat we wen say, an you guys wen take him in, no matta you guys stay scared an stay shaking."
                },
                "16": {
                    "verse_nr": "16",
                    "verse": "I stay real good inside cuz I can trus you guys, an I no need worry bout notting!"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Dey Give Wit Good Kine Heart - My bruddas an sistas, we like you guys know da plenny good tings God wen do fo da church peopo dat come togedda fo him all ova Macedonia."
                },
                "2": {
                    "verse_nr": "2",
                    "verse": "Dey had real hard time an wen suffa plenny, but still yet dey stay real good inside. Dass why, no matta dey no mo notting, dey still yet wen give plenny money wit dea good heart fo da Jerusalem church peopo."
                },
                "3": {
                    "verse_nr": "3",
                    "verse": "I tell you guys dat dey wen like give all dey can, an even moa. An dey wen do um. No was cuz somebody tell um dey gotta."
                },
                "4": {
                    "verse_nr": "4",
                    "verse": "Dey wen beg us plenny fo let um help give money fo kokua da peopo dat stay spesho fo God, Jerusalem side."
                },
                "5": {
                    "verse_nr": "5",
                    "verse": "Dey neva do ony like we wen tink dey goin do -- dey wen do plenny moa! First ting, dey wen give demself to da Boss Up Dea, an dey wen say, \u201cWe like give ourself fo do wat you guys like, cuz dass wat God like.\u201d"
                },
                "6": {
                    "verse_nr": "6",
                    "verse": "Befo time, Titus wen start tings fo help you guys, so dat you can kokua God\u02bcs peopo dat get hard time. So we wen tell him fo help you guys some moa, so you guys can pau dis spesho job."
                },
                "7": {
                    "verse_nr": "7",
                    "verse": "You guys stay do good job, how you guys trus God, how you guys talk, da stuff you guys know, how you guys go all out fo do all da tings you guys do, an da plenny love an aloha dat you guys get fo us guys. Az why I like fo you guys do good job fo dis ting too: give plenny to da odda church peopo dat come togedda fo God."
                },
                "8": {
                    "verse_nr": "8",
                    "verse": "I not telling you guys wat fo do, but I like see if you guys get plenny love an aloha fo real kine, an go all out, jalike da Macedonia church guys."
                },
                "9": {
                    "verse_nr": "9",
                    "verse": "You guys know dat our Boss Jesus Christ wen do plenny good tings fo you guys. Befo time he was rich, but he wen come poor fo help you guys, so dat you guys can come rich."
                },
                "10": {
                    "verse_nr": "10",
                    "verse": "Last year you guys wen like start fo help. You guys not ony wen give money, but you guys wen give from yoa heart. Dis wat I tink stay good fo you guys fo do:"
                },
                "11": {
                    "verse_nr": "11",
                    "verse": "Give da rest a da money now. I know you guys wen like help out da peopo dat stay spesho fo God Jerusalem side. So do um awready, from wat you guys get."
                },
                "12": {
                    "verse_nr": "12",
                    "verse": "If you guys like kokua, wateva you give, az okay, if you guys give wat you can, not wat you no can."
                },
                "13": {
                    "verse_nr": "13",
                    "verse": "I no mean dat you guys get all da presha, an da odda guys no mo presha. We like everybody be same same."
                },
                "14": {
                    "verse_nr": "14",
                    "verse": "Right now you guys get plenny money, an you guys can kokua da odda peopo. Bumbye dey goin get plenny money, an dey goin kokua you guys. Den everybody goin be same same,"
                },
                "15": {
                    "verse_nr": "15",
                    "verse": "jalike da Bible wen say befo time, \u201cDa peopo dat wen pick up plenny, Dey neva have mo plenny den dey need. An da peopo dat wen pick up litto bit, Dey neva need mo plenny.\u201d"
                },
                "16": {
                    "verse_nr": "16",
                    "verse": "Titus An His Friends - But I tank God, cuz he wen make Titus like go all out fo help you guys, jalike me."
                },
                "17": {
                    "verse_nr": "17",
                    "verse": "Titus wen like do wat we wen aks him fo do, an he going all out fo go by you guys ova dea. I neva need fo tell him. He wen tink fo go by himself."
                },
                "18": {
                    "verse_nr": "18",
                    "verse": "We goin send one brudda wit Titus. All da church guys talk good bout him, cuz he work hard fo tell peopo da Good Kine Stuff From God."
                },
                "19": {
                    "verse_nr": "19",
                    "verse": "An da church guys wen pick him fo go wit us fo do dis good ting fo da peopo dat need help. We do um fo show how awesome da Boss Up Dea stay, an cuz we really like kokua dem guys ova dea."
                },
                "20": {
                    "verse_nr": "20",
                    "verse": "We tink hard fo do um da right way, so dat nobody can talk any kine bout da way we goin carry all dis money ova dea Jerusalem side."
                },
                "21": {
                    "verse_nr": "21",
                    "verse": "We tink hard how fo do da right ting, not ony in front da Boss, but in front da peopo too."
                },
                "22": {
                    "verse_nr": "22",
                    "verse": "So, our brudda we sending wit da guys dat goin carry da money, we wen check um out plenny times an plenny ways awready, an we know dat he goin go all out fo you guys. An now he going all out even moa, cuz he know you guys goin do da right ting."
                },
                "23": {
                    "verse_nr": "23",
                    "verse": "My brudda Titus everytime stay work wit me fo you guys. An da diffren peopos from all ova da place dat come togedda fo God, dey wen pick dese odda bruddas fo carry da money. Titus an da odda bruddas, dey goin help show da peopo how awesome Christ stay."
                },
                "24": {
                    "verse_nr": "24",
                    "verse": "So, show all dem guys dat goin carry da money how much plenny love an aloha you guys get. An show um why we talk so good bout you guys. Den da church peopo all ova da place goin know fo shua dat you guys get love an aloha fo dem."
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Kokua Da Bruddas An Sistas - I no need write you guys fo tell how you goin kokua da peopo dat stay spesho fo God."
                },
                "2": {
                    "verse_nr": "2",
                    "verse": "Cuz I know how you guys really like help um, an I stay telling da Macedonia church peopo how plenny you guys like kokua dem. I wen tell um dat from last year you guys from Akaia side was ready fo give money, an da way you guys was ready fo go all out, wen make da odda peopo like give money too."
                },
                "3": {
                    "verse_nr": "3",
                    "verse": "But I goin send da bruddas fo show dat all da good stuff we wen say bout you guys stay fo real, an dat you guys goin be ready, jalike I wen say."
                },
                "4": {
                    "verse_nr": "4",
                    "verse": "You know, if some Macedonia guys come wit me an find you guys not ready wit da money, we goin get plenny shame, cuz we wen trus you guys plenny. An you guys goin get plenny shame too, you know."
                },
                "5": {
                    "verse_nr": "5",
                    "verse": "Dass why I wen tink, good if da bruddas go ova dea first, an make everyting ready, so you guys can give da money da way you wen say you goin give. Dat goin be someting you guys like give from da heart, not someting you no like give."
                },
                "6": {
                    "verse_nr": "6",
                    "verse": "But I tell you guys dis: \u201cDa guy who plant litto bit seed, he goin get one small crop. Da guy dat plant plenny seed wit good heart, he goin get mo plenny crop, an he goin stay good inside.\u201d"
                },
                "7": {
                    "verse_nr": "7",
                    "verse": "Let every guy give how plenny money he wen tink fo give inside his heart. He no can have bad kine feeling wen he give um. Nobody suppose to make um give. Cuz God get plenny love an aloha fo da guy dat give from his heart an feel good inside."
                },
                "8": {
                    "verse_nr": "8",
                    "verse": "God can give you guys mo plenny stuffs den you need, so dat everytime you guys goin need someting, you guys goin get mo den nuff tings fo do every good ting."
                },
                "9": {
                    "verse_nr": "9",
                    "verse": "Da Bible wen say befo time, \u201cGod give stuffs to da poor peopo Wit good kine heart. He everytime do da right ting, An he stay lidat foeva.\u201d"
                },
                "10": {
                    "verse_nr": "10",
                    "verse": "God give seed to da farma guys who plant. God give us bread fo eat. Dat same God goin help you guys do da right ting mo an moa, jalike you was farma guys an he goin give you guys mo an mo seed fo plant."
                },
                "11": {
                    "verse_nr": "11",
                    "verse": "God goin give you guys mo choke tings den you guys goin need, so you guys can everytime kokua peopo wit good kine heart. Den wen we give God\u02bcs peopo Jerusalem side da money from you guys, dey goin tell God \u201cMahalo plenny.\u201d"
                },
                "12": {
                    "verse_nr": "12",
                    "verse": "Da help you guys goin give da peopo ova dea dat stay spesho fo God, dat goin kokua dem plenny, an same time goin make plenny peopo tell God \u201cMahalo plenny!\u201d"
                },
                "13": {
                    "verse_nr": "13",
                    "verse": "Wen you guys kokua da peopo, dat goin show proof dat you guys fo real. Den peopo goin talk plenny good kine bout God, cuz dey goin see dat you guys really mean um wen you guys say you trus da Good Stuff From Christ, cuz you guys do wat you say. Wen all you guys give wit good kine heart fo dem an fo all da odda peopo, den dey goin talk plenny good kine bout God too."
                },
                "14": {
                    "verse_nr": "14",
                    "verse": "Da Christian peopo Jerusalem side goin pray fo you guys, an dey goin like see you guys mo an moa, cuz God do choke plenny good tings fo you guys."
                },
                "15": {
                    "verse_nr": "15",
                    "verse": "\u201cMahalo plenny\u201d to God fo Jesus! He da awesome Gif God wen give us, dat stay worth mo plenny den anyting."
                }
            }
        },
        "10": {
            "chapter_nr": "10",
            "chapter": {
                "1": {
                    "verse_nr": "1",
                    "verse": "Paul Talk Bout Wat He Do Fo God - Dis yoa brudda Paul talking. You guys tink I shame fo talk strait out wen I stay wit you guys, but I no mo shame fo talk strait out wen I stay one far place? Eh, I telling you guys fo listen to me, cuz Christ get good heart fo you guys, an he give you guys chance."
                },
                "2": {
                    "verse_nr": "2",
                    "verse": "Get guys ova dea dat say dat us guys stay ack jalike da odda peopo inside dis world ack. So wen I come ova dea, I tink I gotta talk strait to dem guys. I telling you guys fo try listen to wat I saying now, so den wen I come ova dea, I no need talk strong to dem guys."
                },
                "3": {
                    "verse_nr": "3",
                    "verse": "Wen we get beef wit odda peopo, we no fight like da peopo inside da world dat donno God, no matta we live inside da world too."
                },
                "4": {
                    "verse_nr": "4",
                    "verse": "We no use da same kine tings fo beef, jalike da peopo inside dis world use. Wen we beef agains da hard head kine peopo dat try fo make argue, we get God\u02bcs power fo show dat dea hard head tinking all hamajang."
                },
                "5": {
                    "verse_nr": "5",
                    "verse": "Everyting dey do fo make demself mo importan, an fo stand agains anybody dat like know God, we goin teach um fo tink diffren kine, da way Christ like us tink."
                },
                "6": {
                    "verse_nr": "6",
                    "verse": "Afta you guys start fo do everyting Christ say, we goin stay ready fo handle anybody dat still yet do wat Christ say no do."
                },
                "7": {
                    "verse_nr": "7",
                    "verse": "You guys ony like look at da tings on da outside. If one guy tink he Christ\u02bcs guy, he gotta tink bout dis, dat we Christ\u02bcs guys too, jalike him."
                },
                "8": {
                    "verse_nr": "8",
                    "verse": "I no mo shame fo tell everybody dat da Boss wen give us guys da right fo make you guys strong inside, an no wipe you guys out."
                },
                "9": {
                    "verse_nr": "9",
                    "verse": "I no like make like I try fo scare you guys wit da lettas I write."
                },
                "10": {
                    "verse_nr": "10",
                    "verse": "Some guys say, \u201cDa lettas from dis Paul guy, dey talk strong an dey get plenny power, but wen he stay ova hea, he no ack lidat, an wat he say, good fo notting.\u201d"
                },
                "11": {
                    "verse_nr": "11",
                    "verse": "Try let dem guys figga dis: Da lettas we write wen we no stay dea, an how we ack wen we come dea, same ting."
                },
                "12": {
                    "verse_nr": "12",
                    "verse": "Get peopo dat tell everybody dat dey real good peopo. We no make ourself jalike dem. We no like say we jalike dem. Dose guys, dey ony look at odda guys jalike demself, an dey figga dey stay good jalike dem. Wen dey make lidat, dey no undastan notting."
                },
                "13": {
                    "verse_nr": "13",
                    "verse": "We no goin talk big bout someting we neva do. We ony goin talk big bout da job God wen give us fo do. Wat we wen do fo you guys, God wen tell us fo do dat."
                },
                "14": {
                    "verse_nr": "14",
                    "verse": "We no stay ova-do um wen we talk big bout you guys. Cuz we da guys wen come an tell you guys da Good Stuff From Christ, an you guys wen listen. If God neva send us by you guys, an we still yet wen talk big bout you guys, den dass not right."
                },
                "15": {
                    "verse_nr": "15",
                    "verse": "We no talk big bout da stuff odda peopo wen do. You guys stay trus God mo an mo now, an we stay waiting an trus dat we goin help you guys mo an moa, jalike God wen tell us fo do."
                },
                "16": {
                    "verse_nr": "16",
                    "verse": "Den we can tell da Good Stuff From Christ inside da places da odda side a you guys, wea nobody stay working. No good we talk big bout wat odda guys wen do inside dea kuleana like we was da guys wen do um."
                },
                "17": {
                    "verse_nr": "17",
                    "verse": "You know, da Bible say, \u201cDa guy who talk big, let um talk big bout God da Boss.\u201d"
                },
                "18": {
                    "verse_nr": "18",
                    "verse": "Anybody talk good bout demself, dat no goin make da Boss say, \u201cDis guy okay.\u201d So den, who okay? Da guy da Boss talk good bout, he okay."
                }
            }
        },
        "11": {
            "chapter_nr": "11",
            "chapter": {
                "1": {
                    "verse_nr": "1",
                    "verse": "Paul An Da Fake Talka Guys - Eh, I like you guys try take wat I say, no matta if I talk litto bit lolo kine. Try listen!"
                },
                "2": {
                    "verse_nr": "2",
                    "verse": "Jalike God stay jealous fo you guys, I stay jealous fo you guys too. I wen promise Christ dat he can take you guys in, an you guys not pilau inside, jalike one husban take da wahine dat neva sleep wit nobody yet."
                },
                "3": {
                    "verse_nr": "3",
                    "verse": "Now you guys like stick wit Christ fo real kine an stay clean inside yoa heart jalike him. But I stay scared dat you guys goin like go way from Christ, an tink diffren kine, jalike Eve wen go way befo time. Da snake wen bulai her, you know, cuz he one sly bugga!"
                },
                "4": {
                    "verse_nr": "4",
                    "verse": "Everytime somebody show up by you guys an teach you guys bout one diffren kine Jesus, an not da same Jesus we wen tell you guys bout, how come you guys trus dat guy? You guys wen let God\u02bcs Good an Spesho Spirit take ova you befo, so how come you guys wen take in one diffren kine spirit now? You wen go trus da Good Stuff From Christ befo, so how come you guys wen go trus one diffren kine teaching now?"
                },
                "5": {
                    "verse_nr": "5",
                    "verse": "I no tink I no good. No matta dem odda guys say God wen send um, an dey get big head, dey not mo betta den me."
                },
                "6": {
                    "verse_nr": "6",
                    "verse": "No matta I no can talk fancy kine, but I know plenny tings, an everytime I wen show you guys everyting an every way."
                },
                "7": {
                    "verse_nr": "7",
                    "verse": "I neva aks you guys fo pay me wen I wen teach you guys da Good Stuff From God. I wen make myself notting so I can make you guys look good. You guys tink dass was wrong fo me fo do?"
                },
                "8": {
                    "verse_nr": "8",
                    "verse": "Da peopo from odda churches inside da odda places wen give money fo kokua me fo help you guys. Dass jalike I take from dem guys so I can help you guys."
                },
                "9": {
                    "verse_nr": "9",
                    "verse": "Wen I wen stay wit you guys an I wen need someting, I neva bodda you guys fo aks fo notting. Da Macedonia bruddas wen come an kokua me. But everytime I neva bodda you guys notting, an I no goin bodda you guys eva."
                },
                "10": {
                    "verse_nr": "10",
                    "verse": "Wat Christ say stay true, an I know fo shua wat I say stay true too, cuz I stay tight wit Christ. An nobody ova dea Akaia side can shut me up fo talking big bout all dat stuff."
                },
                "11": {
                    "verse_nr": "11",
                    "verse": "How come I say dat? You guys tink I no mo love an aloha fo you guys? God know I get plenny love an aloha fo you guys."
                },
                "12": {
                    "verse_nr": "12",
                    "verse": "I goin still yet do all da stuff I doing, so dat da peopo who say dey same same jalike us guys, an talk big bout being same same like us, no goin get notting fo say."
                },
                "13": {
                    "verse_nr": "13",
                    "verse": "Dem guys say dat God wen send um, but dey all bulai. Dey trick da peopo. Dey try make demself look like talkas fo Christ, jalike dey his guys, but dey still fake."
                },
                "14": {
                    "verse_nr": "14",
                    "verse": "Dat no blow our minds, cuz da Devil, he go try ack jalike he one good angel messenja guy fo God."
                },
                "15": {
                    "verse_nr": "15",
                    "verse": "Dass no big ting if da Devil\u02bcs worka guys go try ack jalike dey working fo da good an right stuffs too. Dat no blow our minds. Bumbye God goin pay dem back fo da bad kine stuff dey wen do."
                },
                "16": {
                    "verse_nr": "16",
                    "verse": "Paul Suffa Wen He Tell Peopo Bout God - I goin say dis one mo time: No let nobody tink I ack jalike one lolo head. But if you guys tink I one lolo head, den take me in jalike one lolo head. Den I can talk big litto bit too."
                },
                "17": {
                    "verse_nr": "17",
                    "verse": "Wat I telling you guys now, I sound jalike one lolo head talking, but da Boss Up Dea neva tell me fo say dat."
                },
                "18": {
                    "verse_nr": "18",
                    "verse": "Get plenny guys talking big jalike da peopo inside da world talk big, so I goin talk big too."
                },
                "19": {
                    "verse_nr": "19",
                    "verse": "You guys like make friends wit da lolo head guys. Gotta be okay, cuz you guys stay akamai plenny, aah?"
                },
                "20": {
                    "verse_nr": "20",
                    "verse": "You guys let da odda guys go wen dey make any kine to you. Dey make you guys jalike dea slaves. Dey rip you guys off. Dey scam you guys. Dey ack jalike you guys notting, an dey importan. Dey slap yoa head. An still yet you guys let um ack lidat."
                },
                "21": {
                    "verse_nr": "21",
                    "verse": "Oh, auwe! I stay shame fo say we neva was strong nuff fo make any kine lidat to you guys too, jalike dem. Watevas da odda guys talk big bout, I goin talk big lidat too. I talking jalike one lolo head, you know."
                },
                "22": {
                    "verse_nr": "22",
                    "verse": "Dem guys Hebrew guys? Yeah, yeah, me too. Dem guys Israel guys? Yeah, yeah, me too. Dem guys come from Abraham? Yeah, yeah, me too."
                },
                "23": {
                    "verse_nr": "23",
                    "verse": "Dem guys work fo Christ? Yeah, yeah, me too. I work mo hard mo plenny. I wen stay inside jail mo plenny. Da odda guys wen whip me mo hard. An plenny times I almos wen mahke."
                },
                "24": {
                    "verse_nr": "24",
                    "verse": "Eh, five times da Jewish guys wen whip me thirty-nine times."
                },
                "25": {
                    "verse_nr": "25",
                    "verse": "Three times dey wen beat me wit hard sticks. One time dey wen throw big kine stones fo kill me. Three times I wen stay inside one bus up boat, an one nite an one day I wen stay inside da deep ocean."
                },
                "26": {
                    "verse_nr": "26",
                    "verse": "Everytime I go all ova da place. Plenny tings wen almos kill me: da big rivers, da robber guys, my peopo da Jewish guys, da guys dat not Jews, da ocean, da guys dat say dey our bruddas but dey not. All dat stuff wen almos kill me. I almos wen mahke inside da town an outside in da boonies."
                },
                "27": {
                    "verse_nr": "27",
                    "verse": "I get hard time, an I wen work hard. Plenny times I no can sleep nite time. I get hungry an thirsty, an had plenny times I no mo notting fo eat. I neva have clotheses, an I wen stay real cold."
                },
                "28": {
                    "verse_nr": "28",
                    "verse": "An dis too: every day I feel da presha fo tink hard bout all da bruddas an sistas dat come togedda fo God all ova da place."
                },
                "29": {
                    "verse_nr": "29",
                    "verse": "If get somebody dat feel jalike he no can handle, den I feel da same ting too. If get somebody dat do da bad kine ting, den I feel sore inside cuz a dat."
                },
                "30": {
                    "verse_nr": "30",
                    "verse": "If I gotta talk big, den I goin talk big bout da stuff dat show I no can handle."
                },
                "31": {
                    "verse_nr": "31",
                    "verse": "Jesus, he da Boss, an God, he Jesus Fadda. God, he know I no bulai. Everytime we tell everybody dat God stay good, foeva."
                },
                "32": {
                    "verse_nr": "32",
                    "verse": "You know, wen I wen stay inside Damascus, da governa unda King Aretas, he wen put police guys all ova da place fo bus me."
                },
                "33": {
                    "verse_nr": "33",
                    "verse": "I wen go inside one big basket, an my friends wen put me down wit one rope, from one window inside da big wall, fo go outside town. An I wen run away from da governa. Dat time, I no can handle fo shua!"
                }
            }
        },
        "12": {
            "chapter_nr": "12",
            "chapter": {
                "1": {
                    "verse_nr": "1",
                    "verse": "Paul See Someting Jalike One Dream - I gotta talk big, no matta talking big goin poho. I goin tell bout da stuff I wen see dass jalike one dream, an wat da Boss wen show me."
                },
                "2": {
                    "verse_nr": "2",
                    "verse": "I know one guy dat stay tight wit Christ. Fourteen years ago somebody wen bring him up inside da mos high part a da sky. I donno if he wen stay inside his body o outside his body, but God know."
                },
                "3": {
                    "verse_nr": "3",
                    "verse": "I know dat guy, no matta he inside o outside his body,"
                },
                "4": {
                    "verse_nr": "4",
                    "verse": "somebody wen take him up dea inside God\u02bcs Beautiful Place. He wen hear stuff dass too awesome fo talk bout, stuff dat nobody can talk bout."
                },
                "5": {
                    "verse_nr": "5",
                    "verse": "I goin talk big bout dat kine guy, but I no goin talk big bout me. Ony da kine stuff I no can handle, I goin talk big bout dat."
                },
                "6": {
                    "verse_nr": "6",
                    "verse": "Even wen I like talk big, dat not stupid you know, cuz I ony tell da trut. But I no goin talk big, so dat nobody goin tink I mo betta den how dey see me ack o hear wat I say,"
                },
                "7": {
                    "verse_nr": "7",
                    "verse": "o hear all da awesome stuff God wen show me. But so dat I no get big head, I get one ting dat stay jalike one messenja from da Devil, jalike one sharp thorn inside my body. Dat ting make me suffa plenny."
                },
                "8": {
                    "verse_nr": "8",
                    "verse": "Three times awready I wen beg God da Boss fo take dis ting away from me."
                },
                "9": {
                    "verse_nr": "9",
                    "verse": "But he wen tell me, \u201cI do plenny good tings fo you, an dass all you need. My power mo strong inside you wen you no can handle trouble yoa own self.\u201d Dass why I goin talk big even moa, cuz get plenny stuff I no can handle. Dass how Christ\u02bcs power goin stay wit me."
                },
                "10": {
                    "verse_nr": "10",
                    "verse": "So den, no bodda me. I still feel good inside, wen I no can handle, an wen dey try make me shame, an wen I get hard time, an wen dey make me suffa, an wen I get plenny presha. All dis cuz I Christ\u02bcs guy. Wen I no can handle, den I get da power fo come mo strong an den I can handle, cuz a him."
                },
                "11": {
                    "verse_nr": "11",
                    "verse": "Paul Tink Bout Da Bruddas An Sistas Inside Corint - You guys wen ack jalike God neva send me. Dass why I wen talk jalike one lolo head guy. But den, mo betta you guys talk good bout me. No matta I notting, dese unreal guys dat say God wen send dem, dey not mo betta den me."
                },
                "12": {
                    "verse_nr": "12",
                    "verse": "Everytime God send one guy fo tell peopo bout him, da guy do awesome an unreal stuff wit power, fo show proof God wen send um. Kay den, I wen do all dat wen I wen stay wit you guys, an I wen hang in dea fo you guys."
                },
                "13": {
                    "verse_nr": "13",
                    "verse": "Ony one ting I neva let you guys do dat da church guys from odda places wen do: I neva bodda you guys fo let you kokua me. So no stay mad at me if dass wrong."
                },
                "14": {
                    "verse_nr": "14",
                    "verse": "Eh, dis da numba three time I stay ready fo go by you guys. I no need you guys fo kokua me. I no like da stuffs you guys get, but I ony like you guys. You know, da kids not suppose to stash stuffs fo dea mudda an fadda guys, but da mudda an fadda guys suppose to stash stuffs fo dea kids. So I no need you guys stash stuffs fo me, cuz you guys jalike my kids!"
                },
                "15": {
                    "verse_nr": "15",
                    "verse": "An you know, I like give wateva I can fo you guys, an I like give myself so you guys can live too. If I get plenny love an aloha fo you guys, dat mean you goin get ony litto bit love an aloha fo me, o wat?"
                },
                "16": {
                    "verse_nr": "16",
                    "verse": "But you guys know dis: I neva bodda you guys wit notting. But den you guys wen tink, I one sly bugga, an wen bulai you guys!"
                },
                "17": {
                    "verse_nr": "17",
                    "verse": "You tink I wen send da odda guys fo rip you guys off, o wat?"
                },
                "18": {
                    "verse_nr": "18",
                    "verse": "I wen tell Titus fo go by you guys, an I wen send da odda brudda wit him. An den, you tink Titus wen rip you guys off? Not even! Me an Titus, we do da same kine tings cuz we tink da same way, you know."
                },
                "19": {
                    "verse_nr": "19",
                    "verse": "Eh, you guys was tinking long time we ony talking fo ourself, yeah? Everyting us guys say, God know, cuz we no can hide notting from him, an we stay tight wit Christ. We get plenny love an aloha fo you guys. Az why everyting we stay doing, we do um fo make you guys mo strong inside."
                },
                "20": {
                    "verse_nr": "20",
                    "verse": "I scared dat wen I come ova dea, maybe I goin see dat you guys no stay how I like. I scared you guys stay squawk at each odda, you guys stay jealous, you guys stay huhu, you guys ony tink bout yoa own self, you guys talk any kine bout each odda, you guys talk stink bout da odda guy, you guys get big head, an everyting goin be all jam up. An maybe you guys goin see dat I no stay how you guys like."
                },
                "21": {
                    "verse_nr": "21",
                    "verse": "I scared dat wen I come ova dea, God goin make me get plenny shame in front you guys, an I goin make plenny peopo stay real sad inside, cuz get plenny guys dat wen do da bad kine stuff befo, an still yet dey not sorry, an dey neva like change demself notting. Dey stay pilau inside. Dey fool aroun. Dey like make any kine to anybody an no mo shame."
                }
            }
        },
        "13": {
            "chapter_nr": "13",
            "chapter": {
                "1": {
                    "verse_nr": "1",
                    "verse": "Watch Out Wat You Guys Stay Doing - Dis da numba three time I going ova dea fo see you guys. Da Bible say, \u201cIf one guy goin poin finga one nodda guy, gotta get one o two odda guys poining finga too fo da same ting, o no mean notting.\u201d"
                },
                "2": {
                    "verse_nr": "2",
                    "verse": "Wen I wen stay wit you guys da numba two time, I awready wen tell you guys, an now I telling you one mo time: Wen I come ova dea I not goin let go da guys dat wen do da bad kine stuff befo. Dass fo any odda guys dat stay doing bad kine stuff too, you know."
                },
                "3": {
                    "verse_nr": "3",
                    "verse": "Plus, you guys like me show proof dat Christ stay talking wen I stay talking. Christ no stay jalike he no mo power wen he do tings fo you guys, but he get plenny power."
                },
                "4": {
                    "verse_nr": "4",
                    "verse": "Christ neva have power wen dey wen kill him on top da cross. An us guys neva have power jalike Christ get power. But God wen give Christ da power fo live now, an he wen give us da power fo live too wit Christ an work fo you guys."
                },
                "5": {
                    "verse_nr": "5",
                    "verse": "Look inside yoaself fo find out if fo real kine you guys trus Christ. Check yoaself out real good. You guys neva know dat Jesus Christ stay tight wit you guys, o wat? If he no stay tight wit you guys, den you not his guys."
                },
                "6": {
                    "verse_nr": "6",
                    "verse": "I trus you guys goin check us out real good, an goin see dat we stay fo real fo Christ."
                },
                "7": {
                    "verse_nr": "7",
                    "verse": "Now I stay aks our Fadda dat you guys no goin do notting wrong. Us guys no worry bout wat odda peopo tink, if dey tink we doing okay o not. But we like you guys do wat stay right, no matta we look like we not fo real -- no bodda us."
                },
                "8": {
                    "verse_nr": "8",
                    "verse": "We no can do notting dat stay going agains da true stuff, but we can do ony wat stay fo da true stuff."
                },
                "9": {
                    "verse_nr": "9",
                    "verse": "Wen you guys get power, an us guys no mo power, we feel plenny good inside. Wat we aks God fo do, is fo help you guys come mo an mo betta everytime."
                },
                "10": {
                    "verse_nr": "10",
                    "verse": "Dass why I write dis stuff wen I no stay ova dea wit you guys, so dat wen I come ova dea, I no need talk heavy an give you guys hard time. God wen tell me fo make you guys strong inside, not fo wipe you guys out."
                },
                "11": {
                    "verse_nr": "11",
                    "verse": "Aloha no, bruddas an sistas. Do everyting right. Listen to wat I say. Tink da same way wit each odda. Be good to each odda. God get plenny love an aloha fo you guys. He goin stay wit you guys all da time an help you guys stay good wit each odda."
                },
                "12": {
                    "verse_nr": "12",
                    "verse": "Give each odda one hug an kiss wit love an aloha."
                },
                "13": {
                    "verse_nr": "13",
                    "verse": "All da peopo dat stay spesho fo God ova hea tell you guys \u201cAloha.\u201d"
                },
                "14": {
                    "verse_nr": "14",
                    "verse": "I like da Boss Jesus Christ do plenny good tings fo you guys. I like God show you guys his love an aloha. An I like God\u02bcs Spesho Spirit come tight wit all you guys."
                }
            }
        }
    }
}