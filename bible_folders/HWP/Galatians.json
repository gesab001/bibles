{
    "version": "HWP",
    "book_name": "Galatians",
    "book_nr": "48",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Dis me, Paul. I one messenja fo God da Fadda an Jesus Christ, da Spesho Guy God Wen Send. I stay write dis letta fo all you church peopo inside Galatia. Jesus Christ an God da Fadda, who wen make Jesus come back alive from mahke, dey wen tell me fo go all ova fo tell peopo da Good Stuff Bout Jesus. No was peopo dat wen tell me fo go, o give me da right fo do um, was God. All da odda bruddas an sistas ova hea wit me, dey give you guys dea aloha too."
                },
                "2": {
                    "verse_nr": "2",
                    "verse": "\u201cAloha!\u201d - Dis me, Paul. I one messenja fo God da Fadda an Jesus Christ, da Spesho Guy God Wen Send. I stay write dis letta fo all you church peopo inside Galatia. Jesus Christ an God da Fadda, who wen make Jesus come back alive from mahke, dey wen tell me fo go all ova fo tell peopo da Good Stuff Bout Jesus. No was peopo dat wen tell me fo go, o give me da right fo do um, was God. All da odda bruddas an sistas ova hea wit me, dey give you guys dea aloha too."
                },
                "3": {
                    "verse_nr": "3",
                    "verse": "I like God our Fadda an da Boss Jesus Christ do plenny good tings fo you guys, an make you guys hearts rest inside."
                },
                "4": {
                    "verse_nr": "4",
                    "verse": "Christ wen give himself fo mahke fo throw out da bad kine stuff us guys wen do. He wen do dat cuz God our Fadda like him take us outa da bad kine stuff da peopo nowdays stay doing."
                },
                "5": {
                    "verse_nr": "5",
                    "verse": "I like everybody tell how awesome God stay, foeva. Dass it!"
                },
                "6": {
                    "verse_nr": "6",
                    "verse": "Da Ony Good Stuff - You guys blow my mind! Quick time you guys pau trus God an go trus odda kine stuff. God wen pick you guys cuz he like Christ fo do plenny good kine stuff fo you guys. But you guys go trus odda kine stuff awready."
                },
                "7": {
                    "verse_nr": "7",
                    "verse": "Da kine odda stuff dey teach, dass not da Good Kine Stuff Bout Christ. Dem guys like change da Good Kine Stuff Bout Christ. Dey ony stay jam up you guys."
                },
                "8": {
                    "verse_nr": "8",
                    "verse": "Listen! Even if us guys o one angel guy from da sky tell you guys odda kine stuff, diffren from da Good Kine Stuff From God dat we wen teach you guys befo, God goin punish um foeva."
                },
                "9": {
                    "verse_nr": "9",
                    "verse": "Jalike we wen tell you guys befo, I goin say um one mo time: Whoeva teach you guys diffren kine stuff den da Good Kine Stuff From God dat you guys wen take from us, God goin punish um foeva."
                },
                "10": {
                    "verse_nr": "10",
                    "verse": "You guys tink I trying fo say wat da peopo like, o wat God like? O you guys tink I trying fo make me look good? No way! If I wen try do wat da peopo like an make me look good, den I no can be one worka fo Christ."
                },
                "11": {
                    "verse_nr": "11",
                    "verse": "How God Wen Send Paul All Ova - Eh, bruddas an sistas, I like you guys know dis: da Good Stuff From God dat I wen tell you guys, dass not someting da peopo wen make up."
                },
                "12": {
                    "verse_nr": "12",
                    "verse": "I neva get um from peopo, an nobody wen teach um to me. Jesus, da Spesho Guy God Wen Send, he wen show um to me."
                },
                "13": {
                    "verse_nr": "13",
                    "verse": "You guys wen hear bout da way I wen make befo, wen I wen do everyting da Jewish Rules say we gotta do. I wen make God\u02bcs church peopo suffa plenny, an even waste um, cuz dey believe dat Jesus, he da Spesho Guy God Wen Send, an dat time I neva believe dat."
                },
                "14": {
                    "verse_nr": "14",
                    "verse": "I wen stick wit da Jewish Rules plenny, mo den da odda Jewish guys my age. I wen go all out fo do everyting our ancesta guys wen tell us fo do."
                },
                "15": {
                    "verse_nr": "15",
                    "verse": "But God wen pick me even befo I wen born. Latas he tell me fo come by him, cuz he like do someting spesho fo me."
                },
                "16": {
                    "verse_nr": "16",
                    "verse": "God wen like show me who his Boy fo real kine, so I can teach da peopo dat not Jews da Good Stuff Bout Jesus. Right den an dea I neva talk to nobody,"
                },
                "17": {
                    "verse_nr": "17",
                    "verse": "an I neva go Jerusalem fo check out dis stuff wit da guys dat God wen pick befo me fo send um all ova, but I go Arabia side, an den I go back Damascus town."
                },
                "18": {
                    "verse_nr": "18",
                    "verse": "Three years lata I wen go Jerusalem fo talk story wit Peter, an I stay ova dea his place fifteen days."
                },
                "19": {
                    "verse_nr": "19",
                    "verse": "Dat time I neva see da odda guys God wen send all ova, ony James, da Boss Jesus brudda."
                },
                "20": {
                    "verse_nr": "20",
                    "verse": "Listen. In front God I say dis: all da stuff I stay write you guys stay true. I no bulai."
                },
                "21": {
                    "verse_nr": "21",
                    "verse": "Den I wen go Syria an Cilicia side."
                },
                "22": {
                    "verse_nr": "22",
                    "verse": "Da church peopo Judea side, dey neva know wat I look like."
                },
                "23": {
                    "verse_nr": "23",
                    "verse": "Dey ony wen hear, \u201cDa guy dat wen make us suffa befo, now he telling everybody fo trus da Good Stuff From God, da same Good Stuff he wen try wipe out befo.\u201d"
                },
                "24": {
                    "verse_nr": "24",
                    "verse": "An da church peopo Judea side stay tell everybody how awesome God stay, cuz a me."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Paul an da Odda Guys God Send All Ova - Den fourteen years lata I wen go Jerusalem one mo time wit Barnabas. An I wen take Titus wit me too."
                },
                "2": {
                    "verse_nr": "2",
                    "verse": "I wen go Jerusalem cuz God wen tell me fo go. I tell da church guys ova dea da Good Kine Stuff From God dat I stay telling all da diffren peopos dat not Jews. But da church guys ova dea dat look like dey da leadas, I ony wen talk to dem guys by demself, so dey can check um out. I no like teach da wrong kine stuff, cuz den all my hard work no goin count."
                },
                "3": {
                    "verse_nr": "3",
                    "verse": "Titus stay wit me. He not one Jew, he one Greek guy. But no matta, dey neva make him cut skin fo come one Jew."
                },
                "4": {
                    "verse_nr": "4",
                    "verse": "Had some odda guys ova dea dat make like dey our bruddas, but dey not. Dem guys wen make like dey God\u02bcs peopo so dey can find out how we ack now dat Jesus Christ wen let us go cuz we stay tight wit him, so we no gotta do wat da Rules say fo get um right wit God. Dey do dat cuz dey like make us so we gotta stick wit da Rules again."
                },
                "5": {
                    "verse_nr": "5",
                    "verse": "But we neva let dem get dea way, not even litto bit, cuz we like da Good An True Stuff Bout Christ stay good fo you guys."
                },
                "6": {
                    "verse_nr": "6",
                    "verse": "But da guys dat look like dey leadas, dey no big ting to me, cuz God no take peopo in cuz a how dey look. Dem guys neva have notting fo make wat I teach mo betta."
                },
                "7": {
                    "verse_nr": "7",
                    "verse": "But dem guys find out dat God wen trus me fo tell da Good Stuff Bout Him to da peopo who not Jews, jalike Peter tell um to da Jews."
                },
                "8": {
                    "verse_nr": "8",
                    "verse": "Cuz jalike God wen work inside Peter, fo send him fo tell da Jews his Good Stuff, he wen work inside me, fo send me by da peopo dat not Jews."
                },
                "9": {
                    "verse_nr": "9",
                    "verse": "James, Peter, an John, dey da guys dat look like dey importan, da leadas fo da church peopo. Wen dey wen know dat God wen do plenny good stuff fo me, dey wen shake hands wit me an Barnabas, fo show dat we stay togedda. An we all wen say da same ting: dey goin go by da Jews, an we goin go by da peopo dat not Jews."
                },
                "10": {
                    "verse_nr": "10",
                    "verse": "Ony one ting dey like us guys fo do: no foget fo kokua da poor peopo. You know, I awready go all out fo do um."
                },
                "11": {
                    "verse_nr": "11",
                    "verse": "Paul Scold Peter - But wen Peter wen come to Antiok, I wen stand up agains him, cuz he wen do wrong."
                },
                "12": {
                    "verse_nr": "12",
                    "verse": "Cuz befo da guys wen come dat work wit James, Peter wen eat wit da bruddas dat not Jews. But afta James guys come, he wen go back, an no eat wit da guys dat not Jews, cuz he scared da guys dat say dat all Jesus guys gotta stick wit da Jewish Rules, cut skin, an come Jews."
                },
                "13": {
                    "verse_nr": "13",
                    "verse": "An da odda Jewish bruddas wen make like Peter, cuz dey say one ting an do anodda. Dey say Christ wen let um go, but den dey start fo stick wit da Jewish Rules again. An even Barnabas wen get suck in, an do da same ting, jalike dem."
                },
                "14": {
                    "verse_nr": "14",
                    "verse": "But wen I see dat dem guys ack lidat, an no do wat God\u02bcs Good An True Stuff From God say, I tell Peter in front all dem guys, \u201cYou one Jew. God wen tell us we no gotta stick wit da Jewish Rules no moa fo get um right wit him. So you no ack like one Jew no moa, but like one guy dat not Jew. Den how come you like make da peopo dat not Jews ack like dey Jews?\u201d"
                },
                "15": {
                    "verse_nr": "15",
                    "verse": "Da Jews An Da Odda Peopos All Gotta Trus Jesus - Us guys wen born Jews. We not like da odda peopos dat donno God an do bad kine stuff."
                },
                "16": {
                    "verse_nr": "16",
                    "verse": "We know dat nobody can get um right wit God jus cuz he do wat da Rules say, but he get um right wit God cuz he trus God\u02bcs Spesho Guy Jesus Christ. Us guys trus Jesus Christ, so God say we get um right wit him. We no go do wat da Rules say so dat we can get um right wit God, cuz da Rules no make nobody get um right wit God."
                },
                "17": {
                    "verse_nr": "17",
                    "verse": "Us guys stay trying fo stay tight wit Christ, fo get um right wit God. But if we still yet stay do bad kine stuff, you tink dat mean Christ stay make us do bad kine stuff? No way!"
                },
                "18": {
                    "verse_nr": "18",
                    "verse": "Cuz if I go trus da Rules fo make me get um right wit God, afta I wen teach dat da Rules no can make us get um right wit him, dat show dat I stay broke da Rules."
                },
                "19": {
                    "verse_nr": "19",
                    "verse": "I wen try do wat da Rules say, but no can, cuz da Rules no mo power fo help me do um. Dass how come I no stick wit da Rules no mo fo get um right wit God, but I stay learning fo live fo God."
                },
                "20": {
                    "verse_nr": "20",
                    "verse": "Jalike I wen mahke wit Christ on top da cross. Now dass not me dat stay live no moa, but Christ stay live inside me. I get da real kine life dat stay to da max foeva inside my body now, cuz I stay trus God\u02bcs Boy. He get plenny love an aloha fo me, an he wen give himself fo mahke fo me."
                },
                "21": {
                    "verse_nr": "21",
                    "verse": "I no goin make no good, all da good tings God wen do fo us. If we can get um right wit God cuz we do wat da Rules say, den Christ wen mahke fo notting."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Do Wat Da Rules Say, O Trus God? - You guys from Galatia, yoa head all jam up! Befo time we wen tell you guys strait out da Good Stuff bout how odda guys wen kill Jesus Christ on top da cross an he wen mahke fo us. But now you guys no listen to da true stuff. Somebody wen put kahuna on top you guys, o wat?"
                },
                "2": {
                    "verse_nr": "2",
                    "verse": "Ony one ting I like you guys tell me: How you guys wen get God\u02bcs Spirit? Cuz you guys wen do wat da Rules say? O cuz you guys wen trus da Good Stuff From God dat you guys wen hear? Fo shua, cuz you guys wen trus da Good Stuff From God!"
                },
                "3": {
                    "verse_nr": "3",
                    "verse": "You guys not tinking, o wat? You guys wen trus God\u02bcs Spirit in da beginning. But now in da end you guys goin try fo do everyting wit yoa own power?"
                },
                "4": {
                    "verse_nr": "4",
                    "verse": "All da stuff dat wen happen to you guys -- fo notting? O good fo someting?"
                },
                "5": {
                    "verse_nr": "5",
                    "verse": "God stay give you guys his Spirit, an he do awesome stuff fo you guys wit his power. You tink he do um cuz you guys do wat da Rules say, o cuz you guys trus da stuff you guys wen hear?"
                },
                "6": {
                    "verse_nr": "6",
                    "verse": "Jalike Abraham. He wen trus God. Az why God wen say Abraham get um right wit him."
                },
                "7": {
                    "verse_nr": "7",
                    "verse": "So den, you guys gotta undastan dis: Da peopo dat trus God, dey jalike Abraham\u02bcs kids."
                },
                "8": {
                    "verse_nr": "8",
                    "verse": "God wen show inside da Bible dat he goin make all da diffren peopos get um right wit him, cuz dey trus God. So God wen tell Abraham da Good Stuff From God way befo time. He say: \u201cCuz a you, I goin do plenny good stuffs fo all da diffren peopos all ova da world.\u201d"
                },
                "9": {
                    "verse_nr": "9",
                    "verse": "So den, God goin do plenny good stuffs fo da peopo who trus him, jalike he wen do fo Abraham, da guy who wen trus him."
                },
                "10": {
                    "verse_nr": "10",
                    "verse": "Whoeva try do everyting da Rules say fo get um right wit God, dey get one kahuna on top dem. Cuz da Bible say, \u201cEverybody who no stay do everyting dat God\u02bcs Rules say we gotta do, dey get one kahuna on top dem.\u201d"
                },
                "11": {
                    "verse_nr": "11",
                    "verse": "Stay clear dat no mo nobody dat do everyting da Rules say. Dass why nobody get um right wit God da way God see um. Cuz God wen say inside da Bible, \u201cDa guy dat get um right wit me cuz he trus me, he da one dat goin live fo real kine.\u201d"
                },
                "12": {
                    "verse_nr": "12",
                    "verse": "You know, if you jus do wat da Rules say, dat no mean you trussing God. God wen say inside da Bible, \u201cWhoeva do everyting da Rules say, dey goin live cuz dey stay do um.\u201d But us guys, we no mo da power fo do everyting da Rules say."
                },
                "13": {
                    "verse_nr": "13",
                    "verse": "Christ, he wen pay da price fo cut us guys loose, so we no gotta do everyting da Rules say fo get um right wit God. Dass why now, we no goin get kahuna on top us. Christ wen get our kahuna on top him, cuz da Bible wen say, \u201cEverybody dat dey kill an hang on top one post, dey get kahuna on top dem.\u201d"
                },
                "14": {
                    "verse_nr": "14",
                    "verse": "Christ wen mahke fo pay da price fo us guys, so dat all da diffren peopos all ova da world can get da good stuff God wen promise Abraham, an so us guys who stay tight wit Jesus can get God\u02bcs Spirit, jalike God wen promise."
                },
                "15": {
                    "verse_nr": "15",
                    "verse": "Da Rules an Wat God Wen Promise - Eh, bruddas, I goin talk bout someting dat everybody can undastan. If one guy make one will an sign um in front odda peopo, den nobody can change um o make um no good."
                },
                "16": {
                    "verse_nr": "16",
                    "verse": "So, God wen promise da good stuffs to Abraham an his boy. He neva say, \u201can fo yoa boys,\u201d cuz dass plenny peopo. He ony say, \u201can fo yoa boy,\u201d cuz dass ony one guy, Christ."
                },
                "17": {
                    "verse_nr": "17",
                    "verse": "Dis wat I mean. God wen make da deal wit Abraham long time befo, bout Christ. Den, four hundred an thirty years afta dat, God wen give Moses da Rules. But da Rules no mo power fo make God\u02bcs promise no good."
                },
                "18": {
                    "verse_nr": "18",
                    "verse": "If God\u02bcs kids can get dea share cuz dey work fo um wen dey do wat God\u02bcs Rules say, den no need God fo promise um dea share jalike one gif. Cuz nobody work fo one gif. But God wen give um to Abraham jalike one gif, jalike he wen promise."
                },
                "19": {
                    "verse_nr": "19",
                    "verse": "How come get da Rules, den? God wen give um cuz everybody do bad kine stuff. Wen God\u02bcs Boy wen come, da One da promise talk bout, den fo get um right wit God, no need da Rules no moa. Angel messenja guys wen give Moses da Rules, an den Moses wen give um to da peopo. So Moses wen stay in da middle, fo talk to both God an da peopo."
                },
                "20": {
                    "verse_nr": "20",
                    "verse": "Need one guy in da middle fo talk to both guys, but no need um if get ony one guy. God stay ony one God, an he wen fix up everyting by himself."
                },
                "21": {
                    "verse_nr": "21",
                    "verse": "Da Rules Teach Us Bout da Bad Kine Stuff - You tink God\u02bcs Rules stay working agains God\u02bcs promises? No way! If had rules dat get da power fo make peopo live foeva, den God wen make peopo get um right wit him wit dem rules. But neva had dat kine rules."
                },
                "22": {
                    "verse_nr": "22",
                    "verse": "Da Bible wen say dat everybody stay do da bad kine stuff, an dey no can pau do um. An dass how come da Bible wen say dat, fo show dat peopo gotta go trus Jesus Christ, fo get da kine life God wen promise."
                },
                "23": {
                    "verse_nr": "23",
                    "verse": "But befo da time fo trus Christ wen come, we gotta do wat da Rules say, no matta we no mo power fo do um. Dass how wen stay till da time wen come fo God show us how fo trus him."
                },
                "24": {
                    "verse_nr": "24",
                    "verse": "Da Rules jalike one babysitter fo bring us to Christ, so dat we can trus him an get um right wit God."
                },
                "25": {
                    "verse_nr": "25",
                    "verse": "But now we can trus Christ, so no need one babysitter."
                },
                "26": {
                    "verse_nr": "26",
                    "verse": "All you guys God\u02bcs kids, cuz you wen trus Jesus, God\u02bcs Spesho Guy."
                },
                "27": {
                    "verse_nr": "27",
                    "verse": "All you guys who wen get baptize fo stay tight wit Christ an be his guys, now you goin come like him."
                },
                "28": {
                    "verse_nr": "28",
                    "verse": "Now, no matta Jew o not Jew, slave o not slave, guy o wahine, you guys all da same cuz you stay tight wit Christ."
                },
                "29": {
                    "verse_nr": "29",
                    "verse": "You guys Christ\u02bcs guys, so den you guys Abraham\u02bcs kids. An you guys goin get yoa share, jalike God wen promise all his kids."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Dis wat I mean. Da fadda like give his boy everyting da fadda get wen he mahke, but da boy no can get um right den an dea if he still yet one small kid. Jalike da slave guy no own his boss\u02bcs stuffs, da kid still yet no own his fadda\u02bcs stuffs, no matta he goin get um lata on."
                },
                "2": {
                    "verse_nr": "2",
                    "verse": "Da boy get peopo his fadda wen pick fo take care him an his stuffs. He gotta do wat dey tell um till da time come dat his fadda wen pick."
                },
                "3": {
                    "verse_nr": "3",
                    "verse": "Same ting wit us guys. Befo Jesus Christ wen come we jalike small kids. We gotta do wat da main spirits dat stay in charge a da world wen tell us."
                },
                "4": {
                    "verse_nr": "4",
                    "verse": "But wen da right time wen come, God wen send his Boy. One wahine wen born him, an he gotta do wat da Rules say."
                },
                "5": {
                    "verse_nr": "5",
                    "verse": "Befo time we gotta do everyting da Rules say fo get um right wit God. But God wen send his Boy Christ so he can mahke fo pay da price fo let us go, so we no gotta stick wit da Rules, an so he can make us jalike his hanai kids."
                },
                "6": {
                    "verse_nr": "6",
                    "verse": "So den, cuz you guys his kids, God wen put his own Boy\u02bcs Spirit inside our hearts, so now we can tell God, \u201cPapa, you my Fadda!\u201d"
                },
                "7": {
                    "verse_nr": "7",
                    "verse": "Dass why you guys not jalike slaves no moa dat gotta do wat da Rules say. Now you guys God\u02bcs kids! An God goin give you guys everyting he goin give his kids."
                },
                "8": {
                    "verse_nr": "8",
                    "verse": "Paul Tink Plenny Bout da Galatia Bruddas an Sistas - Befo time you guys neva know God. Dat time you guys gotta do everyting da odda spirits say, no matta dey not real kine gods."
                },
                "9": {
                    "verse_nr": "9",
                    "verse": "But now, you guys know God. Mo betta, God know you guys. So how come you guys go back an like stick wit da spirits dat stay junk an not strong? Dey like make you guys jalike dea slaves one mo time."
                },
                "10": {
                    "verse_nr": "10",
                    "verse": "How come you guys try do everyting dey say you suppose to do fo da spesho religious days, an weeks, an months, an years?"
                },
                "11": {
                    "verse_nr": "11",
                    "verse": "I scared fo you guys, dat I wen work hard fo you guys fo notting. I ony wase time."
                },
                "12": {
                    "verse_nr": "12",
                    "verse": "Eh, bruddas an sistas, I beg you guys fo come jalike me, an no stick wit da Rules fo try get um right wit God. I like you guys come jalike me, cuz I wen come jalike you guys. Dat time I was wit you guys, you guys neva do notting fo hurt me."
                },
                "13": {
                    "verse_nr": "13",
                    "verse": "You guys wen know I was real sick. Dass why I wen get da chance fo tell you guys da Good Stuff From God da first time."
                },
                "14": {
                    "verse_nr": "14",
                    "verse": "No matta my sick wen give you guys hard time, you guys neva hate me o throw me out. But you guys wen take me in jalike I one angel guy from God, o jalike I Jesus, God\u02bcs Spesho Guy."
                },
                "15": {
                    "verse_nr": "15",
                    "verse": "Wat wen happen to you guys? Dat time you guys wen stay so good inside bout me, I like tell everybody dat you guys wen even like pull out yoa own eyes an give um to me, if can."
                },
                "16": {
                    "verse_nr": "16",
                    "verse": "You guys tink I hate you, cuz I tell you guys da trut, o wat?"
                },
                "17": {
                    "verse_nr": "17",
                    "verse": "But dem buggas, dey go all out fo get you guys, cuz dey like cut you guys off from us, so dat you guys goin go all out fo dem. But dass not good."
                },
                "18": {
                    "verse_nr": "18",
                    "verse": "Now, good if dey go all out everytime, if dey do good kine stuff, no matta I stay wit you guys o I no stay."
                },
                "19": {
                    "verse_nr": "19",
                    "verse": "You guys jalike my kids. Jalike wen one wahine born one baby, I suffa fo you guys again, till you guys come jalike Christ inside yoa hearts."
                },
                "20": {
                    "verse_nr": "20",
                    "verse": "I like come ova dea wit you guys now, an talk diffren kine. But right now I not shua bout you guys."
                },
                "21": {
                    "verse_nr": "21",
                    "verse": "Da Story Bout Hagar an Sarah - Eh, you guys dat like stick wit da Rules fo get um right wit God, how come you guys no listen to wat da Rules say?"
                },
                "22": {
                    "verse_nr": "22",
                    "verse": "Da Bible tell dat Abraham had two boys, one boy from da slave wahine Hagar an da odda boy from his own wife Sarah dat not one slave."
                },
                "23": {
                    "verse_nr": "23",
                    "verse": "Da boy from da slave wahine Hagar, he wen born cuz Abraham wen like get one boy. But da boy from da wife Sarah who not one slave, he wen born cuz God wen promise um."
                },
                "24": {
                    "verse_nr": "24",
                    "verse": "Da two wahines jalike one picha. Dey show da two diffren kine deals dat God wen make wit his peopo. Hagar, da slave wahine, she wen born one slave boy. Now, Hagar, she jalike one picha fo show da deal God wen make wit Moses on top Mount Sinai, wen God wen give Moses da Rules ova dea befo time."
                },
                "25": {
                    "verse_nr": "25",
                    "verse": "Da wahine Hagar, she jalike Mount Sinai, Arabia side, da Rules place. Dass jalike Jerusalem stay nowdays, cuz da Jerusalem peopo all jalike slaves. Jalike slaves gotta do wat somebody tell um, da Jerusalem peopo gotta do wat da Rules say."
                },
                "26": {
                    "verse_nr": "26",
                    "verse": "But get anodda Jerusalem inside da sky, dat come from God fo da peopo dat not slaves. Dass jalike our mudda Sarah, who not one slave."
                },
                "27": {
                    "verse_nr": "27",
                    "verse": "You know, da Bible say, \u201cDa wahine who no can born kids, She can stay good inside. Da wahine who neva suffa from born kids, She can bus out an make big noise. Cuz da wahine, her husban wen dump her, She get mo plenny kids den da wahine who still yet get husban.\u201d"
                },
                "28": {
                    "verse_nr": "28",
                    "verse": "Eh, bruddas an sistas, you guys all God\u02bcs kids too, jalike Isaac, Sarah\u02bcs boy, cuz God wen promise Abraham dat he goin get da boy Isaac an plenny mo kids too."
                },
                "29": {
                    "verse_nr": "29",
                    "verse": "Dat time da boy who wen born cuz da fadda Abraham like, wen make any kine to da boy Isaac who wen born cuz God\u02bcs Spirit like. Same ting today."
                },
                "30": {
                    "verse_nr": "30",
                    "verse": "Wat da Bible say? \u201cThrow out da slave wahine an her boy, cuz her boy no goin get da good stuff da fadda like give his wife\u02bcs boy.\u201d"
                },
                "31": {
                    "verse_nr": "31",
                    "verse": "So den, bruddas an sistas, we not da slave wahine\u02bcs kids, we da kids from da wife dat not slave. We no gotta stick wit da Rules fo get um right wit God."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Christ Wen Let Us Go - Christ wen let us go, so we no gotta do wat da Rules say fo get um right wit God. So den, hang in dea an be strong. No let dem buggas pile up all kine rules on top you guys again."
                },
                "2": {
                    "verse_nr": "2",
                    "verse": "Listen! Dis me Paul, talking to you guys. If you guys let dem cut skin an make you guys come Jews, cuz dey tell you guys dat you can get um right wit God lidat, den Christ no goin help you guys, notting."
                },
                "3": {
                    "verse_nr": "3",
                    "verse": "Now I goin tell everybody one mo time: Whoeva cut skin so dey get um right wit God, dey gotta do everyting da Rules say fo come good."
                },
                "4": {
                    "verse_nr": "4",
                    "verse": "You guys dat like do wat da Rules say fo try get um right wit God, you guys wen split from Christ, an make yoaself so you no can get all da good stuff he like do fo you guys."
                },
                "5": {
                    "verse_nr": "5",
                    "verse": "Us guys, not like you guys. We trus God, dass why we wait fo him fo make us get um right wit him, cuz we know dat God\u02bcs Spirit goin help us."
                },
                "6": {
                    "verse_nr": "6",
                    "verse": "Wen we stay tight wit Jesus Christ, no matta cut skin o no cut skin, main ting, we gotta trus God, an show plenny love an aloha fo God an da peopo."
                },
                "7": {
                    "verse_nr": "7",
                    "verse": "You guys was doing real good. Who wen mess you guys up so you no listen to da trut?"
                },
                "8": {
                    "verse_nr": "8",
                    "verse": "Dat kine stuff you guys listen to now, dat no come from da Boss, who wen tell you guys fo come by him an be his guys."
                },
                "9": {
                    "verse_nr": "9",
                    "verse": "Dat kine stuff dey teach, dat start small an den come big an mess up you guys, jalike litto bit yeast inside da bread dough make da whole bread come big."
                },
                "10": {
                    "verse_nr": "10",
                    "verse": "Cuz I trus da Boss, I shua dat you guys no goin tink anodda way. But da bugga dat stay bodda you guys, God goin punish him, no matta who him."
                },
                "11": {
                    "verse_nr": "11",
                    "verse": "Eh, bruddas an sistas, if I still yet wen teach dat we gotta cut skin, den no goin bodda nobody, cuz den Jesus neva need mahke on top da cross. So if I wen teach lidat, den how come dem buggas make me suffa? Cuz I stay teach dat Jesus wen mahke so peopo can come right wit God. An dat bodda dem buggas."
                },
                "12": {
                    "verse_nr": "12",
                    "verse": "Dem buggas dat stay bodda you guys fo go cut skin, why dey no go chop um all off?!"
                },
                "13": {
                    "verse_nr": "13",
                    "verse": "Eh, bruddas an sistas, God wen let you guys go, but dat no mean you can make any kine how you like. Mo betta, kokua each odda, cuz you guys get plenny love an aloha fo each odda."
                },
                "14": {
                    "verse_nr": "14",
                    "verse": "Da Bible say, \u201cGet love an aloha fo da odda guy, jalike you get love fo yoaself.\u201d If you guys do dat, den you goin do everyting God\u02bcs Rules say."
                },
                "15": {
                    "verse_nr": "15",
                    "verse": "But if you guys go beef wit each odda, an eat up each odda jalike wild animals, den watch out, cuz you guys goin wipe out each odda."
                },
                "16": {
                    "verse_nr": "16",
                    "verse": "Wat da Spirit Do, an Wat da Body Do - But I like tell you guys dis: Stay tight wit God\u02bcs Spirit, an you guys no goin do da kine stuff you like do jus cuz you peopo."
                },
                "17": {
                    "verse_nr": "17",
                    "verse": "Cuz God\u02bcs Spirit no can take da kine stuff yoa body like do, an da body no can take da kine stuff God\u02bcs Spirit like do. Dey stay agains each odda. So den, you guys no can do da kine stuff you like do."
                },
                "18": {
                    "verse_nr": "18",
                    "verse": "So, if you guys listen to God\u02bcs Spirit, den you guys no gotta do wat da Rules say fo get um right wit God."
                },
                "19": {
                    "verse_nr": "19",
                    "verse": "Da bad kine stuff dey like do jus cuz dey peopo stay clear: dey like fool aroun anybody, even anodda guy\u02bcs wife o husban, an do any kine pilau stuff. Dey no shame."
                },
                "20": {
                    "verse_nr": "20",
                    "verse": "Dey go down an pray in front da idol kine gods. Dey put kahuna on top odda peopo. Dey hate odda peopo. Dey like make argue. Dey no like if da odda guy mo importan den dem. Dey get huhu. Dey ony tink bout demself. Dey everytime tink diffren an like split up da bruddas an sistas."
                },
                "21": {
                    "verse_nr": "21",
                    "verse": "Dey like get da odda guy\u02bcs stuffs. Dey everytime get drunk an party up, an all dat kine stuff. I telling you guys, jalike I wen tell you befo time, da peopo dat make lidat, dey no goin get God fo be dea King."
                },
                "22": {
                    "verse_nr": "22",
                    "verse": "But if we stay tight wit God\u02bcs Spirit, he give us plenny love an aloha fo everybody. He make us guys stay good inside. He make our hearts rest inside. He help us wait fo da odda guy an stay cool. He help us tink good bout da odda peopo, an like do good kine stuff fo dem. He help us do wat we promise."
                },
                "23": {
                    "verse_nr": "23",
                    "verse": "He help us make nice to peopo an do um wit good kine heart. He help us stay in charge a ourself. No mo rules dat say you no can do all dat kine stuff."
                },
                "24": {
                    "verse_nr": "24",
                    "verse": "Everybody who Jesus Christ\u02bcs guy, dey no goin do all da kine bad stuff dey like do jus cuz dey peopo. Jalike dey wen put all dat kine stuff on top da cross wit Jesus Christ, an dat stuff no mo power ova dem."
                },
                "25": {
                    "verse_nr": "25",
                    "verse": "If we stay tight wit God\u02bcs Spirit, den we everytime gotta let him stay in charge a us."
                },
                "26": {
                    "verse_nr": "26",
                    "verse": "No get big head. No try make da odda guy beef. No try be mo betta den da odda guy."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Eh, bruddas an sistas, if you see somebody doing bad kine stuff, you guys dat stay tight wit God\u02bcs Spirit, you go help bring um back. Make nice to dem, an do um wit good kine heart. Tink bout yoaself too, an watch out, so you no goin get presha fo do da same kine stuff."
                },
                "2": {
                    "verse_nr": "2",
                    "verse": "Help da odda guy wen you know dat dey need help. If you do dat, you goin do everyting Christ\u02bcs rules say."
                },
                "3": {
                    "verse_nr": "3",
                    "verse": "If one guy tink he hot stuff wen he not, dat guy, he ony bulai himself."
                },
                "4": {
                    "verse_nr": "4",
                    "verse": "Everybody gotta check demself out, fo wat dey do. Den dey can feel good cuz a wat dey do ony. No good dey check himself out wit wat da odda guy do."
                },
                "5": {
                    "verse_nr": "5",
                    "verse": "Cuz everybody gotta do fo demself."
                },
                "6": {
                    "verse_nr": "6",
                    "verse": "But whoeva teach wat God say, da guy he teach suppose to kokua his teacha from da good stuffs da guy get."
                },
                "7": {
                    "verse_nr": "7",
                    "verse": "No bulai yoaself. Nobody goin make fun a God. Jalike da farma get back da same kine crop he wen plant, everybody goin get back da same kine ting he wen do."
                },
                "8": {
                    "verse_nr": "8",
                    "verse": "Cuz whoeva stay doing da bad kine stuff dey like, dey goin wipe out from da bad kine stuff dey do. But whoeva stay doing wat God\u02bcs Spirit like, God\u02bcs Spirit goin give dem da real kine life dat stay to da max foeva."
                },
                "9": {
                    "verse_nr": "9",
                    "verse": "We gotta hang in dea, an no get worn out doing da good kine stuff. Cuz bumbye we goin get wat we work fo, if we no give up."
                },
                "10": {
                    "verse_nr": "10",
                    "verse": "So den, everytime we get chance, we gotta do da good kine stuff fo everybody, an even mo fo da peopo who trus God, cuz dey jalike our ohana."
                },
                "11": {
                    "verse_nr": "11",
                    "verse": "Da Last Ting Fo Tell Da Galatia Peopo - Look how big I write wit my own hand!"
                },
                "12": {
                    "verse_nr": "12",
                    "verse": "Dem buggas who like look good on da outside, dey try make you guys cut skin fo come Jews. Dey ony make lidat cuz dey no like suffa fo Christ, who wen mahke on top da cross."
                },
                "13": {
                    "verse_nr": "13",
                    "verse": "Dem buggas dat stick wit da cut skin mark, dey no even do wat da Rules say. But dey like you guys get cut skin, so dey can talk big bout you guys, dat dey wen cut skin fo you guys."
                },
                "14": {
                    "verse_nr": "14",
                    "verse": "But me, I ony goin talk big bout how our Boss Jesus Christ wen mahke on top da cross. No way I eva goin talk big bout odda stuff. Cuz Christ wen mahke on top da cross, az why fo me, jalike all da bad kine tings inside da world stay mahke, an dey no mo power ova me. I no goin like do um, cuz jalike I stay mahke die dead fo dem tings."
                },
                "15": {
                    "verse_nr": "15",
                    "verse": "No matta get da cut skin mark, o no get um. Main ting, God make da peopo new inside."
                },
                "16": {
                    "verse_nr": "16",
                    "verse": "Everybody who stay tight wit dis new kine way, I like God let dea heart rest inside, an give dem chance, cuz dey all God\u02bcs peopo, da real Israel peopo."
                },
                "17": {
                    "verse_nr": "17",
                    "verse": "So now, no let nobody make trouble fo me, cuz I get scars on top my body jalike Jesus Christ get, cuz I his guy."
                },
                "18": {
                    "verse_nr": "18",
                    "verse": "Bruddas an sistas, I like our Boss Jesus Christ do plenny good tings inside you guys. Dass it!"
                }
            }
        }
    }
}