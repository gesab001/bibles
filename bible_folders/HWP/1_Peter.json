{
    "version": "HWP",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Dis letta from Peter. Jesus Christ wen send me all ova da place fo tell peopo da Good Stuff from him. I stay writing to all you guys dat God wen pick. You guys make house all ova Pontus, Galatia, Cappadocia, Asia, an Bitynia, no matta, you guys not from ova dea."
                },
                "2": {
                    "verse_nr": "2",
                    "verse": "God da Fadda wen pick you guys fo be his guys, cuz he wen know you guys way befo you guys was born. God\u02bcs Spirit wen make you guys spesho fo him, so you guys can do everyting Jesus Christ tell you guys fo do. Jesus wen mahke fo you guys. Wen you guys do everyting Jesus tell you fo do, dass jalike God sprinkle Jesus blood on top you guys fo show dat you guys stay spesho fo him. I like God do plenny good tings fo you guys, an help you guys hearts fo rest inside."
                },
                "3": {
                    "verse_nr": "3",
                    "verse": "We Stay Trus God, An Our Hearts Wait Fo Him - I like everybody fo tell how good God our Fadda an his Boy, da Boss Jesus Christ, stay. God, his Fadda, he give us guys plenny chance. Wen Jesus Christ wen mahke, he wen come back alive again. So den, Christ wen make us live new kine life, jalike we wen born one mo time. Dass why we stay trus Christ, cuz we know fo shua he goin take care us bumbye."
                },
                "4": {
                    "verse_nr": "4",
                    "verse": "Jalike one fadda leave stuffs fo his kids wen he mahke, Jesus wen make good tings ready fo us in da sky. Da stuff he goin give us no goin get wipe out, o come pilau, o come pau."
                },
                "5": {
                    "verse_nr": "5",
                    "verse": "You guys trus God, an he get plenny power fo help you guys. He take care you guys, an he no let nobody hemo you guys from him. Wen da last time come, he goin show how he wen take you guys outa da bad kine stuff you stay in."
                },
                "6": {
                    "verse_nr": "6",
                    "verse": "Dass why you guys feel plenny good inside, no matta now fo litto wile you guys gotta suffa plenny, cuz you get all kine hard time."
                },
                "7": {
                    "verse_nr": "7",
                    "verse": "Stay happening lidat, so dat everybody goin see dat you guys trus God fo real. Jalike dey put da gold inside da fire fo wipe out all da junk stuff. Dass jalike why you guys suffa now, fo wipe out da junks you guys get inside, an fo show everybody dat you guys trus God fo real. All dat mo betta den da gold. Cuz bumbye wen Jesus Christ come back, da peopo goin tell how awesome he stay, an dey goin get plenny respeck fo him."
                },
                "8": {
                    "verse_nr": "8",
                    "verse": "No matta you guys neva see Jesus, still yet you get love an aloha fo him. You guys still no can see him, but still yet you guys trus him. You guys feel so plenny good inside, you no can tell how awesome you feel."
                },
                "9": {
                    "verse_nr": "9",
                    "verse": "Cuz you guys stay getting da main ting you guys trus God fo: he hemo da bad kine stuff you guys stay in from you guys."
                },
                "10": {
                    "verse_nr": "10",
                    "verse": "Da way God stay hemo da bad kine stuff you guys stay in from you guys, da guys dat wen talk fo God long time ago, dey wen talk bout wat stay happening right now. Dey wen tell bout how God goin do plenny stuff fo you guys. Dem talka guys wen look real good, an check out plenny stuffs, fo find out bout da good ting you guys get."
                },
                "11": {
                    "verse_nr": "11",
                    "verse": "Christ\u02bcs Spirit inside dem wen tell um how Christ goin suffa, an afta dat, all da awesome tings dat goin happen. So dem guys wen go try find out da time an how goin stay wen all dat stuff goin happen."
                },
                "12": {
                    "verse_nr": "12",
                    "verse": "Da Spirit wen show da talka guys dat all dat kine stuff dey talking bout, no goin happen fo dem, but bumbye goin happen fo you guys. An now you guys wen hear bout um, cuz God\u02bcs Spesho Spirit from da sky wen help odda guys tell you guys da Good Stuff From God. You know, even da angel messenja guys like figga out all dis stuff plenny."
                },
                "13": {
                    "verse_nr": "13",
                    "verse": "God Tell Us Fo Stay Spesho Fo Him - So den, get yoaself ready fo tink good bout all dis stuff. Watch out! Make shua yoa head stay strait. Stay ready fo trus Jesus Christ all da way till God bring him back, cuz dass wen God goin give you guys all good kine tings."
                },
                "14": {
                    "verse_nr": "14",
                    "verse": "Now you guys gotta make jalike kids dat listen to dea mudda an fadda. No make like da bad kine stuff dat you guys wen like do befo time. Eh, dass wen you guys neva know notting."
                },
                "15": {
                    "verse_nr": "15",
                    "verse": "God, he stay good an spesho. He wen tell you guys fo come be his guys. So, you guys gotta be good an spesho too, everytime, jalike him."
                },
                "16": {
                    "verse_nr": "16",
                    "verse": "Cuz da Bible tell wat God say. He say, \u201cStay good an spesho inside, cuz I stay good an spesho.\u201d"
                },
                "17": {
                    "verse_nr": "17",
                    "verse": "You guys talk to God jalike he yoa Fadda. He da Judge dat check out wat everybody wen do, an he no make like he like one guy mo den anodda. Dass why you guys gotta do everyting hea inside da world wit plenny awesome respeck fo God."
                },
                "18": {
                    "verse_nr": "18",
                    "verse": "You guys know dat Christ wen pay fo cut you guys loose from da bad wase time kine life dat yoa ancesta guys wen leave you. But Christ neva pay fo you guys wit da kine silva o gold money dat goin pau, you know."
                },
                "19": {
                    "verse_nr": "19",
                    "verse": "But he wen pay fo you guys wit his own blood. Dat cost plenny. He wen mahke, jalike one good kine baby sheep dat no mo notting wrong wit um an dey kill fo da sacrifice."
                },
                "20": {
                    "verse_nr": "20",
                    "verse": "Befo God wen make da world, he wen know Christ was goin do all dat. But God neva show Christ to da peopo inside da world till dese last times. An he wen do dat fo you guys."
                },
                "21": {
                    "verse_nr": "21",
                    "verse": "Cuz a wat Christ wen do, you guys can trus God plenny. God wen make Christ come back alive again, an make him come awesome. So now, God da One you guys stay trus, an you stay waiting fo him fo do wat he say."
                },
                "22": {
                    "verse_nr": "22",
                    "verse": "You guys wen do wat stay true, so now you stay all out fo God. Dat make you get real love an aloha fo yoa bruddas an sistas an no ack. Eh, now go get even mo love an aloha fo each odda, cuz yoa heart stay all clean inside."
                },
                "23": {
                    "verse_nr": "23",
                    "verse": "Now jalike you guys wen born one mo time, not from da kine fadda an mudda dat goin mahke, but from da Fadda dat no can mahke. Wat God say, make stuff happen jalike was alive, an wat he say, stay foeva."
                },
                "24": {
                    "verse_nr": "24",
                    "verse": "Da Bible say, \u201cEverybody stay jalike one grass, o one flower. Dey ony nice fo litto bit time. Den da grass all dry up An da flower fall down. Afta, dey come no good, an mahke,"
                },
                "25": {
                    "verse_nr": "25",
                    "verse": "But wat da Boss say, Dat goin go on foeva.\u201d You know, da ting God say, dass da Good Ting we wen tell you guys."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Da Peopo Dat Stay Spesho Fo God - So den. No do no bad kine stuffs. No bulai nobody. No say one ting an do anodda. No get jealous. No talk stink notting."
                },
                "2": {
                    "verse_nr": "2",
                    "verse": "Jalike da babies dat jus wen born dey try get da milk, you guys go get da kine stuff dat stay good fo yoa spirit, so dat can make you guys come mo an mo strong inside everytime, an God still goin take you guys outa da bad kine stuff."
                },
                "3": {
                    "verse_nr": "3",
                    "verse": "Cuz now you guys find out dat da Boss get plenny good heart."
                },
                "4": {
                    "verse_nr": "4",
                    "verse": "Go stick wit Christ. He jalike da main stone da builda guys wen throw out, but den God wen still pick him. He stay alive, an God say he worth plenny."
                },
                "5": {
                    "verse_nr": "5",
                    "verse": "Eh, you guys, come tight wit Christ so dat God can use you guys too, jalike you guys da stones fo make one place fo God\u02bcs Spirit. An you guys stay alive too, jalike Christ. All you guys goin be jalike priest guys dat stay spesho fo God. Jalike you guys goin give God sacrifices, da kine sacrifices God like, cuz Jesus Christ wen mahke fo all you guys."
                },
                "6": {
                    "verse_nr": "6",
                    "verse": "Cuz inside da Bible God say, \u201cEh, try look. I put down da corner block Right hea inside Jerusalem, inside Zion town, Dass da one I wen pick. Dat stone worth plenny to me. Anybody dat goin trus him plenny, Dey no need worry notting.\u201d"
                },
                "7": {
                    "verse_nr": "7",
                    "verse": "Jesus, he jalike dat stone. You guys dat trus him, he worth plenny to you guys, too. But den, fo da peopo dat no trus him, da Bible say, \u201cDa stone da builda guys wen throw out, Dat stone wen come da corner block, Da one dey wen need.\u201d"
                },
                "8": {
                    "verse_nr": "8",
                    "verse": "An da Bible say dis too, \u201cDis da stone dat wen make da peopo fall down.\u201d Dey fall down cuz dey no do wat God say. Dass wat God wen say goin happen to dem."
                },
                "9": {
                    "verse_nr": "9",
                    "verse": "But you guys da one God wen pick. You da priest guys fo da King. You guys da peopo dat stay spesho fo God. You, da peopo God say, \u201cDey mines.\u201d So den, you guys goin tell everybody all da good stuff God wen do. He wen tell you guys fo come outa da bad kine stuff, an stick wit da good kine stuff he like us do. Jalike you go outa da dark an come inside da light."
                },
                "10": {
                    "verse_nr": "10",
                    "verse": "Befo time you guys wen make jalike you guys not one ohana, but now you guys God\u02bcs ohana. Befo time God wen like give you guys chance, but you guys neva take um. Ony now, you guys take um."
                },
                "11": {
                    "verse_nr": "11",
                    "verse": "My friends, you guys no mo house inside da world. Dass why I stay begging you guys fo no do da bad kine stuff you guy like do jus cuz you peopo. Deep inside you, da bad kine stuff stay fight wit you."
                },
                "12": {
                    "verse_nr": "12",
                    "verse": "Make shua you guys do da right tings in front da peopo dat donno God, so dat, no matta dey poin finga you guys now, dey goin ony see da good kine stuff you guys do. An den, wen Christ come back, dey goin tell how awesome God stay."
                },
                "13": {
                    "verse_nr": "13",
                    "verse": "Listen To Each Odda - Listen, an do wat all da leadas fo da peopo say, an do um fo da Boss. Listen to da king, cuz he da main leada."
                },
                "14": {
                    "verse_nr": "14",
                    "verse": "Listen to da governa guys, cuz dey da one da king wen send fo punish da guys dat do da bad kine stuff, an fo talk good bout da guys dat do da right kine stuff."
                },
                "15": {
                    "verse_nr": "15",
                    "verse": "Dass why God like you guys fo do da good kine stuff, so da guys dat donno notting, an no tink right, dey no can poin finga you."
                },
                "16": {
                    "verse_nr": "16",
                    "verse": "No matta you guys can go do wateva you like, no tink you can make excuse fo make any kine. Make like you work fo God. Rememba, he own you."
                },
                "17": {
                    "verse_nr": "17",
                    "verse": "Get respeck fo everybody. Get love an aloha fo da bruddas an sistas dat trus Christ. Get plenny respeck fo God. An get plenny respeck fo da king."
                },
                "18": {
                    "verse_nr": "18",
                    "verse": "Worka Guys, Listen To Yoa Boss - You worka guys, listen to yoa boss, an get respeck fo dem. Not ony fo da boss dat make good to you, but fo da boss dat give you hard time too."
                },
                "19": {
                    "verse_nr": "19",
                    "verse": "Get one guy dat get punish fo someting he neva do, but he take um, cuz he still tinking bout God. God say dass good."
                },
                "20": {
                    "verse_nr": "20",
                    "verse": "You tink God owe you someting if dey bus you up cuz you wen do someting bad, an still yet you take um? No way! But den, if you do someting good, an suffa fo dat, an still yet take um, God goin say dass good."
                },
                "21": {
                    "verse_nr": "21",
                    "verse": "Az why Christ wen tell you guys fo come tink bout dis: He wen suffa fo you guys, an dass jalike one picha, so you guys can do jalike he wen do."
                },
                "22": {
                    "verse_nr": "22",
                    "verse": "Da Bible say, \u201cHe neva do notting wrong. Nobody wen hear him bulai eva.\u201d"
                },
                "23": {
                    "verse_nr": "23",
                    "verse": "Wen dey wen say any kine to him, he neva say any kine back. Wen he wen suffa, he neva say he goin pay um back. But he wen let God da Judge take care dat, cuz he know God do da right ting."
                },
                "24": {
                    "verse_nr": "24",
                    "verse": "Christ, he da One dat wen take wit him all da bad kine stuff we wen do, wen he wen go mahke on top da cross. He wen do dat so us guys no gotta do da bad kine stuff no moa. Now, we no stay live fo do da bad kine stuff. We ony stay live fo do da right kine stuff. Christ wen mahke on top da cross fo us so we can come good."
                },
                "25": {
                    "verse_nr": "25",
                    "verse": "You guys was jalike da sheeps dat stay lost, but now you guys wen come back to God. He make shua he take care you guys good, jalike da sheep farma guy take care da sheeps."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Wifes, Listen To Yoa Husban - Same ting, you wifes listen to yoa husban. So dat, if get some husbans dat no like do wat God say, dey goin go trus him, not cuz a wat you say, but cuz dey see how you make."
                },
                "2": {
                    "verse_nr": "2",
                    "verse": "Dey goin see how you do everyting wit plenny respeck, an stay ony good."
                },
                "3": {
                    "verse_nr": "3",
                    "verse": "Da good looks you get not suppose to come from wat you look like outside, jalike da fancy kine hairdo, da gold kine jewelry, o da fancy kine clotheses."
                },
                "4": {
                    "verse_nr": "4",
                    "verse": "Wat mo importan, suppose to come from da inside, jalike doing everyting nice kine, an no make plenny noise. Dass da kine stuff no going pau. God say, \u201cDat kine worth plenny to me.\u201d"
                },
                "5": {
                    "verse_nr": "5",
                    "verse": "Dass da way da wahines dat wen stay spesho fo God an trus him long time ago wen make. Dey wen listen to dea own husban."
                },
                "6": {
                    "verse_nr": "6",
                    "verse": "Jalike Sarah, she wen do everyting Abraham say, an say dat he stay in charge. You wahines jalike her, cuz you doing da good kine stuff, an you no need worry bout notting."
                },
                "7": {
                    "verse_nr": "7",
                    "verse": "Husbans, Listen To Yoa Wife - Same ting you husban guys, cuz you stay wit yoa wife, den tink wat stay good fo her, an do um. Show plenny respeck fo her in everyting you doing, cuz she not strong jalike you guys. Her an you togedda goin get da good ting God like give you guys: you an yoa wife goin live da good kine life. If you make lidat, den you can pray wit yoa wife, an God goin listen."
                },
                "8": {
                    "verse_nr": "8",
                    "verse": "You Guys Goin Suffa Cuz You Do Da Right Kine Tings - So den, all you guys, dis da last ting I goin tell you. Tink da same way. Get da same kine heart. Get plenny love an aloha fo da bruddas an da sistas. Get pity fo each odda. No get big head fo notting."
                },
                "9": {
                    "verse_nr": "9",
                    "verse": "If somebody do da bad kine tings to you, no do da bad kine tings back. If somebody talk any kine to you, no talk any kine back. But aks God fo do good kine stuff fo da guy. Dass why God wen tell you guys fo come be his guys, so he can do good kine stuff fo you guys."
                },
                "10": {
                    "verse_nr": "10",
                    "verse": "Cuz da Bible say, \u201cWhoeva like live life good, An be jalike dat every day, He gotta pau say da bad kine tings, An no bulai an scam nobody,"
                },
                "11": {
                    "verse_nr": "11",
                    "verse": "He betta not do da bad kine stuff no moa, Ony do da right kine stuff. He gotta like make friends wit everybody, An learn how fo make good wit dem."
                },
                "12": {
                    "verse_nr": "12",
                    "verse": "Cuz da Boss Up Dea get aloha fo da peopo Dat do tings jalike dey suppose to, An he listen good wen dey pray to him, But da Boss stay agains da peopo dat do da bad kine stuff.\u201d"
                },
                "13": {
                    "verse_nr": "13",
                    "verse": "Eh, who goin touch you guys if you guys like do good kine stuff everytime?"
                },
                "14": {
                    "verse_nr": "14",
                    "verse": "But even if you suffa plenny fo da right ting, you can feel good inside plenny. No scared da same tings dat scare dem, an no come all mix up."
                },
                "15": {
                    "verse_nr": "15",
                    "verse": "Get choke respeck fo Christ inside yoa hearts, cuz he stay spesho fo God. Everytime stay ready fo tell anybody dat stay aksing you how come you know everyting goin come out good fo you."
                },
                "16": {
                    "verse_nr": "16",
                    "verse": "But tell um nice, an show respeck fo dem, so dat you know you doing da right ting. Goin get guys dat talk agains you guys, no matta you guys do good kine stuff cuz you stay tight wit Christ. Dem guys goin come shame, cuz dey wen talk any kine bout you guys."
                },
                "17": {
                    "verse_nr": "17",
                    "verse": "If dass wat God like, mo betta you guys suffa fo do da right ting den fo do da bad kine ting."
                },
                "18": {
                    "verse_nr": "18",
                    "verse": "You know, Christ wen awready mahke one time, Cuz everybody stay doing da bad kine stuff. He everytime do da right ting, But den he wen mahke fo all da peopo dat stay doing wrong kine tings. He wen mahke so dat you guys can know God. Christ was one guy jalike us, But peopo wen kill him, An God\u02bcs Spirit wen make him come alive again."
                },
                "19": {
                    "verse_nr": "19",
                    "verse": "Cuz a God\u02bcs Spirit, Christ wen go teach da spirits dat stay inside one place jalike one jail."
                },
                "20": {
                    "verse_nr": "20",
                    "verse": "Dey da peopo dat neva like listen to God long time ago. Dat time, Noah stay making da big boat. God stay waiting fo da peopo fo do wat he say, but dey neva like. Dass why ony da eight peopo inside Noah\u02bcs boat wen come outa da big floods okay."
                },
                "21": {
                    "verse_nr": "21",
                    "verse": "Dat floods one picha, jalike wen you guys get baptize. Dat show dat God stay taking you guys outa da bad kine stuff you doing, cuz Jesus Christ wen come back alive again. Wen dey wen baptize you, dat neva mean you jus bafe fo clean yoa body. Dat mean you aksing God fo clean yoa heart, so you know you doing da right ting."
                },
                "22": {
                    "verse_nr": "22",
                    "verse": "Jesus wen go back inside da sky, an he stay ova dea in da mos importan place, by God\u02bcs right side. Get all da angel guys, da leada guys, an da guys wit power, an dey all gotta do wat he say."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "God Like Make Us Diffren - You know, Christ was one guy jalike us, an he wen suffa plenny. Same ting you guys, get yoa head ready fo suffa jalike Christ. Cuz whoeva suffa, dea body no stay doing da bad kine stuff no moa."
                },
                "2": {
                    "verse_nr": "2",
                    "verse": "Den dey goin stay inside dis world, but dey no goin like do da bad kine stuff dey like do jus cuz dey peopo, but dey ony goin do wat God like."
                },
                "3": {
                    "verse_nr": "3",
                    "verse": "Befo time you guys had plenny time fo do any kine bad kine stuff, jalike da peopos dat donno God. Dey make any kine, dey like fool aroun, dey get drunk, dey ack wild, dey ony like party too much. No matta dey not suppose to, dey go down an pray to da idol kine gods."
                },
                "4": {
                    "verse_nr": "4",
                    "verse": "Dey talk stink bout you guys, cuz dey no undastan how come you guys no make like dem wen dey go all out fo make any kine."
                },
                "5": {
                    "verse_nr": "5",
                    "verse": "Bumbye dey goin stand in front God da Judge an tell him how come dey wen make lidat. God stay ready fo dem. You know, everybody gotta stand in front him, da guys dat stay alive an da guys dat wen mahke."
                },
                "6": {
                    "verse_nr": "6",
                    "verse": "God goin check out da guys dat stay mahke now, jalike all da odda peopo, how dey wen make wen dey was alive. Dass why Jesus wen teach da Good Kine Stuff From God to dem, so dey can come alive inside fo real kine an do wat God like."
                },
                "7": {
                    "verse_nr": "7",
                    "verse": "We Gotta Take Care Wat God Give Us - Da time wen everyting goin pau goin come pretty soon. So you guys, use yoa head, an watch out how you make, so you can pray good."
                },
                "8": {
                    "verse_nr": "8",
                    "verse": "Da main ting, get plenny love an aloha fo each odda, cuz no matta how much plenny bad kine stuff da odda guy wen do, still yet you can be friends if you get love an aloha fo da guy."
                },
                "9": {
                    "verse_nr": "9",
                    "verse": "Give da peopo from odda place one place fo stay, an no make grumble bout um."
                },
                "10": {
                    "verse_nr": "10",
                    "verse": "Everybody get power dat God wen give um, so he gotta use dat power fo help da peopo. We gotta use um good, cuz God stay give us all kine good stuff."
                },
                "11": {
                    "verse_nr": "11",
                    "verse": "If anybody teach, he gotta teach da same ting jalike God say. If anybody help anodda guy, he gotta help um wit da power dat God give um. Den everybody goin see dat you guys make like Jesus Christ\u02bcs guys, an dey goin talk good bout God. He awesome, an his power goin be foeva. Dass right!"
                },
                "12": {
                    "verse_nr": "12",
                    "verse": "We Goin Suffa Fo Christ - My friends, no bum out if you suffa plenny. Dass fo check you guys out how you stay inside. No tink you da ony one dat suffa plenny lidat."
                },
                "13": {
                    "verse_nr": "13",
                    "verse": "But you can stay good inside, cuz you suffa togedda wit Christ. Den bumbye you goin come plenny good inside wen everybody see how awesome he stay."
                },
                "14": {
                    "verse_nr": "14",
                    "verse": "Wen somebody talk any kine to you cuz you Christ\u02bcs guys, you can stay good inside, cuz God\u02bcs awesome Spesho Spirit stay wit you."
                },
                "15": {
                    "verse_nr": "15",
                    "verse": "If you suffa, no good if you suffa cuz you wen go kill somebody, o cuz you steal someting, o cuz you one crook, o cuz you niele odda peopo\u02bcs stuffs."
                },
                "16": {
                    "verse_nr": "16",
                    "verse": "But whoeva suffa cuz dey Christ\u02bcs guy, dey no need come shame cuz a dat. Mo betta, cuz dey Christ\u02bcs guy, dey tell everytime dat God stay awesome."
                },
                "17": {
                    "verse_nr": "17",
                    "verse": "Cuz da time stay awready fo da peopo fo stand in front God da Judge. God goin start wit his own ohana, an he goin check dem out. So den, wat you figga goin happen to da guys dat no like listen to da Good Kine Stuff From God?"
                },
                "18": {
                    "verse_nr": "18",
                    "verse": "Jalike da Bible say, \u201cIf stay real hard fo da good guys Fo come out okay, Wat goin happen to da guys dat ack like God no matta, Da guys dat stay doing bad kine stuff?\u201d"
                },
                "19": {
                    "verse_nr": "19",
                    "verse": "So den, wen God let his peopo suffa, dey can trus him fo take care dem, cuz he wen make dem, an he do wat he say everytime. An dey still yet can do da good kine stuff, jalike befo."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Wat Da Older Church Leadas Suppose To Do - You know, I one older leada guy, so I telling dis to you older leada guys: I was dea wen Christ wen suffa, an I goin stay by God too bumbye wen everybody see how awesome he stay."
                },
                "2": {
                    "verse_nr": "2",
                    "verse": "You guys, you jalike sheep farmas dat take care dea sheeps. So, take care da peopo God wen give you guys. Do wat stay good fo dem, not cuz you gotta do um, but cuz you like do um. Do um da way God like. No make shame fo get tings fo yoaself, but make yoa heart go all out fo help God\u02bcs peopo."
                },
                "3": {
                    "verse_nr": "3",
                    "verse": "No try make like one big boss ova da peopo God wen give you, but show dem how fo make."
                },
                "4": {
                    "verse_nr": "4",
                    "verse": "Wen Jesus, da Head Sheep Farma, come back, den God goin give you guys one awesome present fo doing one good job. An yoa present no goin go poho, foeva."
                },
                "5": {
                    "verse_nr": "5",
                    "verse": "Wat Da Odda Christian Peopo Suppose To Do - Same ting, you younga guys, listen to yoa older leada guys. Tink lidis: No get big head, cuz da Bible say, \u201cGod stay agains da guy dat get big head, But he do plenny fo help da guy dat no mo big head.\u201d"
                },
                "6": {
                    "verse_nr": "6",
                    "verse": "So den everybody, tink bout God\u02bcs power an no get big head wit each odda. Den bumbye, wen God like, he goin show dat he tink you guys stay importan."
                },
                "7": {
                    "verse_nr": "7",
                    "verse": "Let God take care all da stuff you guys worry bout, cuz he get big heart fo you guys."
                },
                "8": {
                    "verse_nr": "8",
                    "verse": "Watch out! Use yoa head! Da Devil stay agains you, an he like hemo you from God. Dass why he stay going all ova da place jalike one wild lion, looking fo somebody he can eat up."
                },
                "9": {
                    "verse_nr": "9",
                    "verse": "No scared stand up agains da Devil an trus God real solid. You guys know dat yoa bruddas an sistas all ova da world stay suffa all da stuff dey gotta suffa, jalike you guys."
                },
                "10": {
                    "verse_nr": "10",
                    "verse": "God, he like do plenny stuff fo all us guys. He wen tell you guys fo come, cuz you guys stay tight wit Christ, an cuz a dat you guys goin come awesome foeva jalike God. Afta you guys suffa litto wile, God goin fix you guys up mo betta den befo. He goin make you guys stand up mo strong an real solid."
                },
                "11": {
                    "verse_nr": "11",
                    "verse": "God, he get all da power foeva. Dass right!"
                },
                "12": {
                    "verse_nr": "12",
                    "verse": "Aloha - Silas stay help me fo write dis small letta to you guys. He one brudda who everytime do wat he suppose to. I wen like tell you guys fo hang in dea an rememba dat God stay do plenny fo us. Dass true, you know."
                },
                "13": {
                    "verse_nr": "13",
                    "verse": "Da peopo dat come togedda fo church inside Babylon, dey tell you guys \u201cAloha.\u201d Jalike you guys, God wen pick dem too. My boy Mark tell you guys \u201cAloha\u201d too."
                },
                "14": {
                    "verse_nr": "14",
                    "verse": "Cuz you get love an aloha fo each odda, give each odda one hug an kiss. I like all you guys stay rest inside yoa heart cuz you stay tight wit Christ."
                }
            }
        }
    }
}