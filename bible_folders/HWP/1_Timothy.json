{
    "version": "HWP",
    "book_name": "1 Timothy",
    "book_nr": "54",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Aloha, Timoty! Dis letta from me, Paul. God wen tell me fo go all ova fo tell peopo da Good Stuff Bout Jesus Christ. God, he take us outa da bad kine stuff we do. Jesus, da Spesho Guy God Wen Send, all us guys stay wait fo see him an come jalike him."
                },
                "2": {
                    "verse_nr": "2",
                    "verse": "You jalike my boy, an I jalike yoa fadda, fo real kine, cuz I wen help you fo trus God. God our Fadda, an Jesus Christ our Good Boss, I like dem fo do plenny good stuffs fo you wit aloha, an give you chance, an make yoa heart rest inside."
                },
                "3": {
                    "verse_nr": "3",
                    "verse": "Watch Out! Get Guys Dat Teach Da Kine Stuff Dass Not Right - I telling you now, jalike I wen tell you wen I wen go way from you befo, an wen go Macedonia side: Stay ova dea inside Efesus town. Get guys ova dea dat teach da kine stuff dass not right. Tell um, \u201cYou guys betta not teach lidat!"
                },
                "4": {
                    "verse_nr": "4",
                    "verse": "No good you listen everytime to any kine stories, o who yoa ancesta guys stay.\u201d Wen peopo go tink bout dat kine stuff long time, dey ony goin like make argue. Dat no goin help peopo notting fo do da job God like um fo do. Fo do dat, gotta trus him."
                },
                "5": {
                    "verse_nr": "5",
                    "verse": "Teach peopo so dey can learn how fo show love an aloha fo odda peopo. If dey get clean heart inside, an know dey doing da right ting, an trus God fo real kine an no ack, den can get love an aloha."
                },
                "6": {
                    "verse_nr": "6",
                    "verse": "But some a dem guys, dea tinking get jam up. Dass why dey talk rubbish. Ony wase time wat dey say."
                },
                "7": {
                    "verse_nr": "7",
                    "verse": "Dey like be teachas, fo teach God\u02bcs Rules, but dey no undastan wat dey teaching. Dey talk jalike wat dey say stay true, but still yet dey no undastan um."
                },
                "8": {
                    "verse_nr": "8",
                    "verse": "All us guys know dis: God\u02bcs Rules stay good! Ony gotta do um da right way, jalike da Rules say."
                },
                "9": {
                    "verse_nr": "9",
                    "verse": "We know God\u02bcs Rules not fo da peopo who everytime do da right ting. Get da Rules fo da peopo dat like broke um, da peopo dat no like listen, da peopo dat ack jalike God notting, da peopo dat do bad kine stuff, da peopo dat no stay clean inside, da peopo dat talk stink bout God, da peopo dat kill dea fadda guys an mudda guys an odda peopo."
                },
                "10": {
                    "verse_nr": "10",
                    "verse": "Get God\u02bcs Rules fo da peopo dat go fool aroun, fo da mahus, fo da peopo dat steal peopo fo make um slaves, da bulaia peopo, da peopo dat bulai in front da judge, an any odda kine stuff dat stay agains da true teaching. Dass why us need God\u02bcs Rules."
                },
                "11": {
                    "verse_nr": "11",
                    "verse": "Da true teaching come from da Good Stuff From God dat God wen trus me fo tell. An God, he da God dat stay awesome an good inside."
                },
                "12": {
                    "verse_nr": "12",
                    "verse": "Jesus Give Me Chance - Our Boss Jesus, da Spesho Guy God Wen Send, I like tell him \u201cMahalo plenny!\u201d fo give me da power so I can do all da stuff he wen give me fo do. Cuz he know he can trus me fo do um."
                },
                "13": {
                    "verse_nr": "13",
                    "verse": "You know, befo time I wen talk evil kine stink an bulai bout God, an make his peopo suffa, an bus um up. But no matta, Jesus still yet wen give me chance, cuz I neva know wat I was doing, an I neva trus him dat time."
                },
                "14": {
                    "verse_nr": "14",
                    "verse": "Our Boss, he wen do choke plenny good tings fo me. Now I stay tight wit Jesus Christ. Az why I can trus him, an I can show love an aloha jalike him."
                },
                "15": {
                    "verse_nr": "15",
                    "verse": "Da stuff I telling you now stay true, an you can trus um: God\u02bcs Spesho Guy Jesus wen come hea inside dis world, fo take peopo outa da bad kine stuff dey doing. I da one wen do mo plenny bad kine stuff den all da odda peopo."
                },
                "16": {
                    "verse_nr": "16",
                    "verse": "But Jesus Christ wen give me chance, no matta I wen do all dat bad kine stuff. Cuz he like use me fo show da odda peopo how he wait fo dem long time too. I jalike da numba one picha fo da peopo dat bumbye goin trus Jesus, an get da real kine life dat stay to da max foeva."
                },
                "17": {
                    "verse_nr": "17",
                    "verse": "God, he da King foeva. He no can mahke. Nobody can see him fo real kine. He da ony God. Dass why us guys like tell him we get respeck fo him, an he stay awesome foeva an eva. Dass right!"
                },
                "18": {
                    "verse_nr": "18",
                    "verse": "Do Yoa Job! - Timoty, my boy! I stay trus you fo do all da stuff I stay telling you. Da guys dat wen talk fo God wen tell you dis befo: \u201cTimoty, you da guy fo do da job.\u201d From wat dey wen tell, you can fight an win ova da bad kine stuff, jalike one army guy dat do good job."
                },
                "19": {
                    "verse_nr": "19",
                    "verse": "You gotta hang in dea an trus God, an make shua you know you doing da right ting. Get guys dat tink, \u201cI no like trus God, an no bodda me if I not doing da right ting!\u201d Dem guys, dey wipe out awready, jalike da boat dat wen eat it on top da reef."
                },
                "20": {
                    "verse_nr": "20",
                    "verse": "Hymeneus an Alexander, dey wen make lidat. Az why I wen give um to da Devil fo take um. So dat bumbye dey can learn fo no talk stink bout God."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Tell Peopo Fo Pray - First, I tell da peopo fo pray fo everybody, fo everyting dey need. Dis wat I tell um: Go aks God fo wateva you guys need. Make shua you guys pray to him wit respeck. Aks him fo do good tings fo odda peopo. Tell God, \u201cMahalo plenny!\u201d"
                },
                "2": {
                    "verse_nr": "2",
                    "verse": "Pray lidat fo da kings an all da odda leada guys, so we can stay good everytime, an our heart stay rest inside. Den mo easy fo do da way God like, an fo be solid kine peopo, so dat da odda peopo get respeck fo us guys."
                },
                "3": {
                    "verse_nr": "3",
                    "verse": "Dat stay good, an dass wat God like. He da One dat take us outa da bad kine stuff."
                },
                "4": {
                    "verse_nr": "4",
                    "verse": "He like take all da peopo outa da bad kine stuff dey doing, an he like dem come fo know da true stuff."
                },
                "5": {
                    "verse_nr": "5",
                    "verse": "Ony get one God. Ony get one Guy dat bring God an da peopo togedda. Dat Guy, he go talk to God fo us. He da Spesho Guy God Wen Send Dass Jesus!"
                },
                "6": {
                    "verse_nr": "6",
                    "verse": "Jesus wen give himself fo mahke fo everybody, Fo pay da price fo cut dem loose from da bad kine stuff. Dat time, wen Jesus wen do dat, Was da right time fo show peopo Dat God like everybody come outa da bad kine stuff dey doing."
                },
                "7": {
                    "verse_nr": "7",
                    "verse": "Dass why God wen pick me, an send me all ova da place fo tell da Good Stuff to all da diffren peopos dat not Jews. He like me teach dem so dey can trus da true stuff. Eh, I no bulai. Wat I telling you stay true."
                },
                "8": {
                    "verse_nr": "8",
                    "verse": "I like da peopo all ova da place fo pray. Wen dey pray, dey gotta be good an spesho fo God, an no make argue o stay mad at da odda guy. Den az okay fo dem put dea hands in da air fo pray."
                },
                "9": {
                    "verse_nr": "9",
                    "verse": "Da Church Wahines - An I like da wahines fo ack da right way too. I like um dress good, an get respeck fo dea own self wen dey put on clotheses. Da good looks no come from fancy kine hairdo, o from put on fancy kine gold o pearl kine jewelry, o da kine clotheses dat cost plenny money."
                },
                "10": {
                    "verse_nr": "10",
                    "verse": "Mo betta dey do good kine stuff fo odda peopo. Dass wat stay right fo da wahines dat stay tell peopo dat dey get respeck fo God."
                },
                "11": {
                    "verse_nr": "11",
                    "verse": "Wen da teachas stay teach, mo betta da wahines ony listen an no talk."
                },
                "12": {
                    "verse_nr": "12",
                    "verse": "Wen get one guy, I no let da wahines teach o be one boss. Dey gotta ony listen an no talk."
                },
                "13": {
                    "verse_nr": "13",
                    "verse": "Cuz God wen make Adam first, an den he wen make Eve."
                },
                "14": {
                    "verse_nr": "14",
                    "verse": "Da Devil neva trick Adam, but da Devil wen trick Eve big time. She da one wen broke God\u02bcs Rules."
                },
                "15": {
                    "verse_nr": "15",
                    "verse": "But wen da wahines born babies, dey goin come out okay, if dey stay trus God, an show love an aloha fo everybody, an stay good an spesho fo God, an tink da right way."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Da Main Leada Guys Fo Da Church - If one guy like come da main leada guy fo da church, fo shua dass one good ting."
                },
                "2": {
                    "verse_nr": "2",
                    "verse": "Da main leada guy gotta do everyting da right way, so nobody can poin finga. He ony can have one wife. He no drink plenny cuz he gotta stay in charge a himself. He tink befo he do tings. He akamai an he do tings good. Peopo from odda place can come his house fo stay litto wile. He teach da peopo real good."
                },
                "3": {
                    "verse_nr": "3",
                    "verse": "He not one guy fo get drunk. He no like beef wit odda guys, but he make good to dem. He no like make argue. He no like stash plenny money ony fo himself."
                },
                "4": {
                    "verse_nr": "4",
                    "verse": "He handle his own ohana real good. His kids listen an show respeck fo him."
                },
                "5": {
                    "verse_nr": "5",
                    "verse": "(Cuz you know, if get one guy dat donno how fo handle his own ohana, how he goin take care God\u02bcs church peopo?)"
                },
                "6": {
                    "verse_nr": "6",
                    "verse": "Mo betta he trus God long time, so den he no goin get big head bumbye. Cuz if he get big head, den God punish him jalike God goin punish da Devil."
                },
                "7": {
                    "verse_nr": "7",
                    "verse": "Gotta be dat da peopo dat no go church say good tings bout him cuz a da way he ack. Den he no mo shame fo notting, an da Devil no can trick um."
                },
                "8": {
                    "verse_nr": "8",
                    "verse": "Da Main Helpa Guys Fo Da Church - Da main helpa guys fo da church, same ting. Dey gotta be solid kine peopo, so dat da odda peopo get respeck fo dem, an dey gotta mean wat dey say. Dey no drink plenny. Dey no do shame kine stuff fo get plenny money ony fo demself."
                },
                "9": {
                    "verse_nr": "9",
                    "verse": "Dey know da kine stuff bout Jesus dat befo time was secret, an dey trus um, jalike us, an stick wit um, an do um wit clean heart."
                },
                "10": {
                    "verse_nr": "10",
                    "verse": "You gotta check um out real good first, so you can know fo shua dey no do notting wrong. If dey do da right ting, den dey can come da main helpa guys fo da church."
                },
                "11": {
                    "verse_nr": "11",
                    "verse": "Da wahines, same ting. Dey gotta be solid kine peopo, so dat da odda peopo get respeck fo dem. Dey no can talk stink bout da odda peopo. Dey no drink plenny cuz dey gotta stay in charge a demself. Everybody know dey goin do wat dey suppose to."
                },
                "12": {
                    "verse_nr": "12",
                    "verse": "Da main helpa guys ony can have one wife. Dey gotta handle dea kids an dea own ohana da right way."
                },
                "13": {
                    "verse_nr": "13",
                    "verse": "Da guys dat awready stay da main helpa guys, an do um good, everybody tink good bout um. Dey no scared fo talk bout Jesus, da Spesho Guy God Wen Send, cuz dey trus him, an dey know wat dey talking bout."
                },
                "14": {
                    "verse_nr": "14",
                    "verse": "Da Secret Stuff God Wen Show Us - Eh Timoty! I like come see you now, but I writing dis stuff to you first,"
                },
                "15": {
                    "verse_nr": "15",
                    "verse": "cuz if I no can come right away, den you still goin know how da peopo inside God\u02bcs ohana gotta ack. Da God dat stay alive, his ohana, dass da church peopo. Da church peopo, dey tell da true stuff God say an take care um. Dey jalike da foundation an da main post dat stay hold up da building."
                },
                "16": {
                    "verse_nr": "16",
                    "verse": "We all say dis: Da stuff bout God, dat befo time was secret, dass importan fo real kine. Christ wen come, Wit one body jalike us. God\u02bcs Spirit wen show proof dat Christ stay right. Da angel guys from God wen see him. His guys wen teach Da diffren peopos all ova da world bout him. Get peopo inside da world dat trus him. God wen take him back To da awesome place inside da sky."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Get Peopo Dat Bulai Wen Dey Teach - God\u02bcs Spirit say strait out dat bumbye befo da world pau some peopo no goin trus any mo da tings we trus. Dey goin stick wit odda spirits dat bulai, an trus da stuff da bad kine spirits teach."
                },
                "2": {
                    "verse_nr": "2",
                    "verse": "Dey say one ting an do da odda, an dey bulai. Dea heart no tell um dey wen do wrong, an dey no feel sorry notting wen dey do bad kine stuff."
                },
                "3": {
                    "verse_nr": "3",
                    "verse": "Da bulaia guys tell peopo dey no can marry, an no can eat dis kine food o dat kine food. But eh, you know, God wen make all kine food, so dat us guys dat trus him an know wass true, we can eat um an tank him fo da food."
                },
                "4": {
                    "verse_nr": "4",
                    "verse": "Everyting God wen make stay good. An we not suppose to no like take um, but we suppose to take um an tank God fo um."
                },
                "5": {
                    "verse_nr": "5",
                    "verse": "Da food stay spesho fo God, cuz God wen say dat, an cuz we tank him fo um."
                },
                "6": {
                    "verse_nr": "6",
                    "verse": "Da Good Guy Dat Work Fo Jesus Christ - Try help da bruddas an sistas rememba dis tings. Den you goin be one good worka guy fo Jesus Christ. Wat God say goin help you trus him an know da good kine teaching. An you stay stick wit um. Dass jalike food dat help you come strong."
                },
                "7": {
                    "verse_nr": "7",
                    "verse": "Stay away from da lolo kine stories an da kine stories dat no mo respeck notting fo God. Mo betta, do da kine tings God like everytime."
                },
                "8": {
                    "verse_nr": "8",
                    "verse": "Wen one guy work out fo make his body come strong, dass good fo some tings. But gotta do da tings dat God like. Dass good fo everyting, fo da life ova hea inside dis world, an fo da real kine life we goin get bumbye."
                },
                "9": {
                    "verse_nr": "9",
                    "verse": "Wat I say stay true. You can take um all an trus um."
                },
                "10": {
                    "verse_nr": "10",
                    "verse": "Us guys go fo broke an work real hard fo make all dis tings happen. Cuz we trus da God dat stay alive. He can take everybody outa da bad kine stuff dey doing, an dass wat he do fo da peopo dat trus him."
                },
                "11": {
                    "verse_nr": "11",
                    "verse": "Eh Timoty! Go teach all dis stuff, an tell da peopo fo do um."
                },
                "12": {
                    "verse_nr": "12",
                    "verse": "No let nobody give you attitude jus cuz you mo young den dem, but make good fo da peopo dat trus God fo show dem how fo ack -- how you talk, how you live, how you get love an aloha fo da peopo, how you trus God, an how clean yoa heart stay."
                },
                "13": {
                    "verse_nr": "13",
                    "verse": "Till I come ova dea, stick wit reading da Bible to God\u02bcs peopo, tell da peopo God\u02bcs good kine words, an teach um."
                },
                "14": {
                    "verse_nr": "14",
                    "verse": "No foget fo use da power God wen give you, dat time da older leadas in da church wen tell wat God like do wit you, an put dea hands on top you fo show you one leada too."
                },
                "15": {
                    "verse_nr": "15",
                    "verse": "Try do all dose tings everytime ova an ova. Give um all you get, so dat everybody goin see how you do um mo betta."
                },
                "16": {
                    "verse_nr": "16",
                    "verse": "Watch out how you ack an make shua you stay teaching right. Stick wit um, cuz if you do dat, you goin help take yoaself an da peopo dat stay hear you outa da bad kine stuff."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Da Older An Younga Guys An Wahines Inside Da Church - No scold da older guys, but talk to dem wit good kine words, jalike dey yoa fadda. Same ting, da younga guys, talk to dem jalike dey yoa bruddas."
                },
                "2": {
                    "verse_nr": "2",
                    "verse": "Same ting, da older wahines, talk to dem jalike dey yoa muddas. An same ting, da younga wahines, jalike dey yoa sistas, an do um wit clean heart."
                },
                "3": {
                    "verse_nr": "3",
                    "verse": "Da Widows - Kokua da widows dat no mo ohana notting, an show respeck fo dem."
                },
                "4": {
                    "verse_nr": "4",
                    "verse": "But if one widow get kids o grankids, da kids suppose to know fo show respeck fo dea own widow guys in front God. Now da kids suppose to take care dea mudda guys an granmudda guys too, jalike how da mudda an granmudda guys wen take care dem small kid time. Dass how God like."
                },
                "5": {
                    "verse_nr": "5",
                    "verse": "Da widow dat no mo ohana, she gotta trus God, so she stay praying an aksing God day an nite everytime fo kokua her."
                },
                "6": {
                    "verse_nr": "6",
                    "verse": "But da widow dat like live ony any kine da way she like, no matta she stay alive, but inside, jalike she mahke awready."
                },
                "7": {
                    "verse_nr": "7",
                    "verse": "Tell da peopo dat dis da stuff dey gotta do. Den nobody can blame um fo notting."
                },
                "8": {
                    "verse_nr": "8",
                    "verse": "If get somebody dat no take care his ohana, an even mo his own mudda an fadda, wife, kids, dass jalike he bag an say he donno God. He mo worse den da guy dat no trus God notting."
                },
                "9": {
                    "verse_nr": "9",
                    "verse": "No write one widow\u02bcs name on top da church widow list till she sixty years old, an ony if she wen stick wit one husban,"
                },
                "10": {
                    "verse_nr": "10",
                    "verse": "if everybody say she wen do good kine tings, if she wen take care her kids, if she wen let peopo she donno from far away come her house fo stay litto wile, if she wen wash da dirt off da feet fo da peopo dat stay spesho fo God, if she wen help da peopo dat get hard time, an she wen go all out fo do all kine good tings."
                },
                "11": {
                    "verse_nr": "11",
                    "verse": "An all da younga widow guys, no write dea name on top da church list too. Bumbye, dey goin turn away from Christ, an come wild fo marry one mo time,"
                },
                "12": {
                    "verse_nr": "12",
                    "verse": "an go broke dea first promise to God. Den dey get da blame fo making lidat."
                },
                "13": {
                    "verse_nr": "13",
                    "verse": "Den dey come lazy. Dey go holoholo from one house to anodda. Dey not ony lazy, dey like talk plenny bout everybody an dey niele. Dey talk bout stuff dey not suppose to."
                },
                "14": {
                    "verse_nr": "14",
                    "verse": "So I tink, mo betta fo da younga widows marry one mo time, an get kids, an take care dea own ohana. Den da peopo dat stay agains us no can talk stink."
                },
                "15": {
                    "verse_nr": "15",
                    "verse": "You know, awready get some widows dat wen go da wrong way an stay doing wat da Devil like."
                },
                "16": {
                    "verse_nr": "16",
                    "verse": "If get one wahine dat trus God, an she get widows inside her ohana, she gotta kokua dem. No good da church guys do dat. Mo betta da church guys kokua da widows dat no mo ohana notting."
                },
                "17": {
                    "verse_nr": "17",
                    "verse": "Da Older Leada Guys - Da older leada guys dat do good job fo da church, good everybody show dem double respeck. An even mo respeck fo da guys dat work hard an teach wat God say."
                },
                "18": {
                    "verse_nr": "18",
                    "verse": "Cuz da Bible say, \u201cWen da cow stay working fo smash da wheat so you can take out da junks, no go tie up his mout so he no can eat da wheat.\u201d An, \u201cDa worka guy suppose to get da pay fo wat he do.\u201d"
                },
                "19": {
                    "verse_nr": "19",
                    "verse": "No listen if somebody poin finga one older leada. Ony listen if two o three peopo say dey wen see um happen."
                },
                "20": {
                    "verse_nr": "20",
                    "verse": "Anybody dat still yet stay doing bad kine stuff, tell um wat dey doing stay wrong in front all da odda church peopo. Den everybody goin be scared fo ack lidat."
                },
                "21": {
                    "verse_nr": "21",
                    "verse": "In front God, Jesus Christ, an da angel guys God wen pick, I tell you dis: Do all dis tings. No ony make some peopo do um an same time let odda peopo no do um."
                },
                "22": {
                    "verse_nr": "22",
                    "verse": "No put yoa hands on top somebody fo show you wen pick um fo go work fo God, if you neva check um out real good first. If you neva, you goin say \u201cdass good\u201d bout da bad kine stuff da guy doing. Make shua you stay clean inside."
                },
                "23": {
                    "verse_nr": "23",
                    "verse": "Eh, no drink ony water, wen yoa stomach no stay feel good an you come sick plenny times. Drink litto bit wine fo help um."
                },
                "24": {
                    "verse_nr": "24",
                    "verse": "Some guys do bad kine stuff an everybody know, even befo dey stand in front da judge. But get odda guys do bad kine stuff, an nobody find out till afta."
                },
                "25": {
                    "verse_nr": "25",
                    "verse": "Same ting, sometimes you goin do good kine stuff an everybody goin see um. An odda times you goin do good kine stuff, an nobody goin see um, but bumbye dey goin see um."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Da Slave Guys - Everybody dat stay slave awready, dey suppose to figga lidis: gotta get plenny respeck fo dea boss. Den nobody can talk stink bout God an wat us guys teach."
                },
                "2": {
                    "verse_nr": "2",
                    "verse": "Da slave guy dat get one boss dat trus God, dey not suppose to show dea boss ony litto bit respeck jus cuz dey bruddas. Dey suppose to work fo dem mo hard, cuz den dey kokua da guys dat trus God, an dey get love an aloha fo dem. Teach um dis stuff, an tell um fo do um."
                },
                "3": {
                    "verse_nr": "3",
                    "verse": "Get Peopo Dat Teach Diffren Kine Stuff - If get anybody dat teach diffren kine stuff, an no like take da solid stuff from our Boss Jesus Christ an da stuff we teach bout God,"
                },
                "4": {
                    "verse_nr": "4",
                    "verse": "dey get big head an no undastan notting. Dey everytime like make argue an squawk bout wat somebody say. Dat kine stuff make dem like get odda guy\u02bcs stuff fo demself. Dey make beef bout stuff. Dey talk stink. Dey tink bad kine stuff bout everybody."
                },
                "5": {
                    "verse_nr": "5",
                    "verse": "Dey everytime make argue wit da kine guys dat get pilau kine mind. Dey donno wass true no moa. Dey ony like do stuff fo God if dey figga dat goin make um come rich."
                },
                "6": {
                    "verse_nr": "6",
                    "verse": "No Get Love Fo Money - You know, if we do stuff fo God how he like, an stay good inside, den we goin come rich inside."
                },
                "7": {
                    "verse_nr": "7",
                    "verse": "You know, wen we wen born, we neva bring notting inside da world, an wen we mahke, we no goin take notting outside da world."
                },
                "8": {
                    "verse_nr": "8",
                    "verse": "If we get food an clotheses, az nuff fo us, an we still yet stay good inside."
                },
                "9": {
                    "verse_nr": "9",
                    "verse": "Da peopo dat tink plenny bout come rich, dey goin set demself up fo do bad kine stuff. Dey goin like do plenny stupid an bad kine tings dat goin hurt um. Jalike one guy dat stay drowning, dey goin wipe out real good."
                },
                "10": {
                    "verse_nr": "10",
                    "verse": "You know da main ting why peopo do all kine bad stuffs? Cuz dey love money, az why! Some peopo like get mo money, dass why dey no like trus God no moa. Jalike dey stabbing demself an get plenny stuff fo cry bout."
                },
                "11": {
                    "verse_nr": "11",
                    "verse": "Wat Timoty Suppose To Do - Eh Timoty, you God\u02bcs guy. Get away from all dat bad kine stuff. Go all out fo do da right ting, fo do wat God like, fo trus God, fo get love an aloha fo everybody, fo hang in dea, an fo make nice to peopo."
                },
                "12": {
                    "verse_nr": "12",
                    "verse": "Go all out fo trus God. Go get da real kine life dat stay to da max foeva. Befo, God wen tell you fo come, an you wen do good job wen you wen tell dat Jesus da Boss in front plenny peopo."
                },
                "13": {
                    "verse_nr": "13",
                    "verse": "God da One dat make everyting live fo real kine. I telling you dis stuff in front him. Jesus Christ wen do good job, dat time he wen tell da trut bout who him in front da governa, Pontius Pilate. An I telling you dis stuff in front Christ too."
                },
                "14": {
                    "verse_nr": "14",
                    "verse": "Do all dis till our Boss Jesus Christ come back. No do notting bad. Dat way nobody can blame you fo notting."
                },
                "15": {
                    "verse_nr": "15",
                    "verse": "God goin bring back Jesus wen he stay ready. He da God, da One dat stay good inside fo real kine. He da ony One dat run everyting. He da King ova all da odda kings, An da Good Boss ova all da odda bosses."
                },
                "16": {
                    "verse_nr": "16",
                    "verse": "He da ony One dat no can mahke. He so good, no can come near him, Jalike one real strong light you no can look at. No mo nobody eva see him, An no mo nobody can see him fo real kine. You know, he da God everybody gotta get plenny respeck fo. He get all da power foeva! Az it!"
                },
                "17": {
                    "verse_nr": "17",
                    "verse": "Tell da peopo dat get plenny money hea inside dis world fo no come high makamaka, an fo no trus all da rich kine stuff dey get. Dey donno how much time all dat rich kine stuff goin stay. Mo betta dey trus God. He give us everyting fo make us stay good inside plenny."
                },
                "18": {
                    "verse_nr": "18",
                    "verse": "Tell da rich peopo fo do good kine stuff, fo do plenny good kine tings fo odda peopo, fo like share dea stuffs, an fo kokua da peopo."
                },
                "19": {
                    "verse_nr": "19",
                    "verse": "If dey stay do good kine stuffs dass importan fo da nex world, den dass jalike dey stay stash plenny good kine stuff fo demself wea God stay. An dat way, dey goin be ready fo wat God like give um bumbye. So den, dey goin get da kine life dass fo real."
                },
                "20": {
                    "verse_nr": "20",
                    "verse": "Eh Timoty, no let nobody change wat me an da odda church leadas wen tell you fo teach. No listen to da junk kine talk dat make like God no stay notting. No make argue wit da peopo dat talk like dey know plenny, but dey bulai."
                },
                "21": {
                    "verse_nr": "21",
                    "verse": "Get some peopo dat tell everybody dey know everyting bout how fo trus God, but dey all jam up how dey trus God. Dass why now dey no trus um. Eh! I like God do plenny good kine stuff fo you guys."
                }
            }
        }
    }
}