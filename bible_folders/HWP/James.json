{
    "version": "HWP",
    "book_name": "James",
    "book_nr": "59",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cAloha!\u201d - Aloha! Dis me, James, da guy dat work fo God an fo Jesus Christ, da Good Boss. I writing dis letta fo God\u02bcs peopo from da twelve Jewish ohana, dat stay scatta all ova da world."
                },
                "2": {
                    "verse_nr": "2",
                    "verse": "You Like Know Wat Fo Do? Trus God! - My bruddas an sistas! Feel real good inside everytime you feel like you get hard time fo do wat God like you guys do."
                },
                "3": {
                    "verse_nr": "3",
                    "verse": "Cuz you know, afta you guys go thru all dat real hard time, an you guys still yet trus God, den dat goin make you guys hang in dea mo betta."
                },
                "4": {
                    "verse_nr": "4",
                    "verse": "Wen you guys hang in dea all da way, dat goin make you guys grow up an come mo strong inside, jalike you suppose to, so dat you guys no need notting moa."
                },
                "5": {
                    "verse_nr": "5",
                    "verse": "If one a you guys donno wat fo do, aks God fo help, fo give you da smarts you need! He no goin give you guys hard time. He goin help you guys. God give plenny to everybody, you know."
                },
                "6": {
                    "verse_nr": "6",
                    "verse": "But if you goin aks him fo someting, you gotta trus him. No ack like you no can make up yoa mind. Da guy who not shua, he jalike one wave inside da ocean dat da wind stay blow all ova da place."
                },
                "7": {
                    "verse_nr": "7",
                    "verse": "Da bugga ack like he get two brains, you know. He everytime no can make up his mind da way he tinking bout doing tings. Dat bugga betta not tink he goin get someting from da Boss, cuz he not."
                },
                "8": {
                    "verse_nr": "8",
                    "verse": "Da bugga ack like he get two brains, you know. He everytime no can make up his mind da way he tinking bout doing tings. Dat bugga betta not tink he goin get someting from da Boss, cuz he not."
                },
                "9": {
                    "verse_nr": "9",
                    "verse": "Da Poor Peopo an da Rich Peopo - Da brudda dat no mo notting, he can feel good inside, cuz he know dat wit God, he importan."
                },
                "10": {
                    "verse_nr": "10",
                    "verse": "Da brudda dat stay rich, he can feel good inside too, cuz he know dat da rich kine stuffs he get, no goin stay foeva, an he goin mahke too, jalike da wild flower dry up."
                },
                "11": {
                    "verse_nr": "11",
                    "verse": "Da sun go up an come real hot, an make da plant dry up. Den da flower fall down, an da plant no look nice no mo. Same ting fo da rich brudda -- he stay making his money, but still yet, he goin mahke."
                },
                "12": {
                    "verse_nr": "12",
                    "verse": "All da Good Kine Stuff Come From God - Wen one guy hang in dea, no matta he get presha fo do someting bad, he can stay good inside. He goin get da kine life dat God wen promise to da peopo dat get love an aloha fo him. Dass jalike God give him da prize, cuz he wen fight da bad kine stuff, an win!"
                },
                "13": {
                    "verse_nr": "13",
                    "verse": "Wen you get presha fo do someting bad, an you tinking, \u201cEh, I like do dat!\u201d no go say, \u201cGod da One making me do dat.\u201d No mo nobody can make God do bad kine stuff, an even moa, he no goin make nobody do bad kine stuff."
                },
                "14": {
                    "verse_nr": "14",
                    "verse": "Az our own fault wen we start fo tink, \u201cEh, I like do da bad kine stuff!\u201d Cuz da bad tinking pull us all ova. We come jalike da fish dat go afta da bait."
                },
                "15": {
                    "verse_nr": "15",
                    "verse": "Cuz first we tink, \u201cEh, I like do um,\u201d an den we go do um. Jalike da hapai wahine too, she no can stop da baby wen ready fo come. Same ting, we no can stop doing da bad kine stuff. An dass wat goin cut us off from God."
                },
                "16": {
                    "verse_nr": "16",
                    "verse": "Eh my good friends! No let nobody bulai you guys."
                },
                "17": {
                    "verse_nr": "17",
                    "verse": "Everytime somebody give you someting nice an spesho, all dat come from yoa Fadda up dea inside da sky. He wen make all da lights inside da sky -- da sun, an moon, an stars. But God no change jalike da tings inside da sky."
                },
                "18": {
                    "verse_nr": "18",
                    "verse": "God wen plan dis fo us: He tell us guys wass true. Az how he wen give us his kine life. From all da tings he wen make hea inside da world, he make us guys spesho kine, jalike us da bestes fruits, da kine dat da farma guy pick first fo make present to God."
                },
                "19": {
                    "verse_nr": "19",
                    "verse": "Wen God Talk, You Betta Listen an Do Um! - Eh, my good friends! Rememba dis: You guys know dis stuff awready. Weneva you hear somebody talk, everybody gotta listen real good first befo dey talk. Dat way, dey no get all huhu quick time."
                },
                "20": {
                    "verse_nr": "20",
                    "verse": "Cuz wen you come all huhu, dat no help you fo do da right kine stuff God say you suppose to do."
                },
                "21": {
                    "verse_nr": "21",
                    "verse": "So den, throw out all da pilau kine stuff, an da bad kine stuff dat stay all ova da place. No get big head. Mo betta listen to wat God say. He wen put da tings he say inside you guys awready, an dass strong nuff fo take you guys outa da bad kine stuff you stay in."
                },
                "22": {
                    "verse_nr": "22",
                    "verse": "An no ony listen to da tings God say, now. You guys gotta do um! Cuz if you ony listen, you ony fooling yoaself."
                },
                "23": {
                    "verse_nr": "23",
                    "verse": "Da guy who ony like hear, an no like do notting, he jalike one guy dat check out his face inside da mirror."
                },
                "24": {
                    "verse_nr": "24",
                    "verse": "An wen da guy go way, awready he no can rememba wat kine face he get."
                },
                "25": {
                    "verse_nr": "25",
                    "verse": "But everyting God tell his peopo dey gotta do, dass perfeck, cuz dass wat can hemo you from all da bad kine stuff. So den, if you go check out real good da Rules from God, an no foget wat you wen hear, an stay do um, eh! you goin feel real good inside cuz you stay doing um."
                },
                "26": {
                    "verse_nr": "26",
                    "verse": "If one guy figga he everytime do wat God like, but no can hold back his mout, his religion wase time, cuz he ony fooling himself!"
                },
                "27": {
                    "verse_nr": "27",
                    "verse": "God our Fadda, he tink lidis: Da guy dat stay religious fo real kine, an no do notting pilau, he da one goin kokua da peopo dat get hard time -- da kids dat no mo fadda o mudda, an da wahines dat no mo husban fo take care dem. Dat kine guy, he no goin let da peopo inside da world make him do bad kine stuff."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "No Make Nice To Some Peopo An Not To Odda Peopo - Eh, my bruddas an sistas! You guys trus our awesome Boss, Jesus Christ. So, no ony make nice to some peopo, an not to odda peopo, jus cuz you tink dey no look good."
                },
                "2": {
                    "verse_nr": "2",
                    "verse": "Wat if get two guys dat come to yoa church meeting. One guy get one gold ring, an he all dress up. An da odda guy poor, an ony get puka kine clotheses."
                },
                "3": {
                    "verse_nr": "3",
                    "verse": "An den you guys tink, \u201cEh! Da guy wit da nice kine clotheses, check um out!\u201d Den you guys make nice to him, an you tell um, \u201cCome! Sit down hea on dis good seat!\u201d But you tell da poor guy, \u201cEh, you! Stand ova dea!\u201d o, \u201cSit down on da floor by my feet!\u201d"
                },
                "4": {
                    "verse_nr": "4",
                    "verse": "You guys stay ony make nice to some peopo, an not to odda peopo, cuz you tink dey no look good, an you making yoa own self da judge. But you guys all wrong, how you tinking."
                },
                "5": {
                    "verse_nr": "5",
                    "verse": "Eh, my good friends! Listen! Get peopo inside dis world, an odda peopo tink dey notting, jus cuz dey poor peopo. But dass da ones dat God wen pick fo come his peopo, yeah? So dey trus him plenny, jalike dey rich inside. Cuz God da King, an dey jalike his kids. He goin give dem all da good kine stuff dat he wen promise awready to all da peopo dat get love an aloha fo him."
                },
                "6": {
                    "verse_nr": "6",
                    "verse": "But you guys, you make any kine to da poor peopo. Eh! Wassa matta you guys? Da rich peopo, dey da ones dat everytime make you guys suffa, an make you fo do anyting dey like, yeah? Dey da ones dat everytime drag you in front da judge."
                },
                "7": {
                    "verse_nr": "7",
                    "verse": "Everytime, dey da guys dat talk stink bout da awesome guy Christ, no matta you his guys, an den!"
                },
                "8": {
                    "verse_nr": "8",
                    "verse": "You know you stay doing da right ting if you do wat God da King say you gotta do. Da Rule inside da Bible say, \u201cYou gotta get love an aloha fo da odda guy, jalike you love yoa own self.\u201d"
                },
                "9": {
                    "verse_nr": "9",
                    "verse": "But if you make nice to some peopo, an not to oddas, da tings God tell his peopo dey gotta do, show dat you doing wrong, an you stay broke God\u02bcs Rules."
                },
                "10": {
                    "verse_nr": "10",
                    "verse": "Dis wat I mean: Anybody dat do everyting God tell his peopo dey gotta do, but ony mess up one ting, dey still wen broke all God\u02bcs Rules, you know."
                },
                "11": {
                    "verse_nr": "11",
                    "verse": "God\u02bcs Rules wen say, \u201cNo fool aroun da odda guy\u02bcs wife.\u201d An, \u201cNo go kill nobody.\u201d So, even if you no go fool aroun, but you go kill somebody, den you still wen broke God\u02bcs Rules."
                },
                "12": {
                    "verse_nr": "12",
                    "verse": "Wen you talk an wen you do someting, rememba dat da Rule dat God goin use fo check you out, dass da Good Stuff God tell us. An dat same Good Stuff From God goin hemo you from doing all da bad kine stuff."
                },
                "13": {
                    "verse_nr": "13",
                    "verse": "Da guy dat make like one judge fo da odda peopo, an no give um chance, dat guy no goin get chance wen he stand in front God da Judge. But wen you give da odda guy chance, den no need fo God judge you, an dass mo betta."
                },
                "14": {
                    "verse_nr": "14",
                    "verse": "Trus God, an Do Wat He Say - Eh, my bruddas an sistas! So, wat? If one guy ony say he trus God, but he no do wat God say, you tink dass nuff fo da guy get outa da bad kine stuff he awready stay in? No way! He ony trussing God wit his mout!"
                },
                "15": {
                    "verse_nr": "15",
                    "verse": "If get one brudda o sista dat no mo clotheses an no mo food fo eat every day,"
                },
                "16": {
                    "verse_nr": "16",
                    "verse": "an den you go tell um, \u201cAloha! Come, get warm, an eat up.\u201d But you no go give um notting. Latas wit dat! You guys know dey need all dat kine stuff fo dea body. Wass up wit dat?"
                },
                "17": {
                    "verse_nr": "17",
                    "verse": "Same ting, if somebody ony say he trus God, but same time, he no do notting, da bugga no trus God fo real kine, he ony mout."
                },
                "18": {
                    "verse_nr": "18",
                    "verse": "But somebody goin say: \u201cYou trus God, but I do plenny good tings.\u201d I goin tell dat guy: \u201cEh! How come you tink lidat? You no can make proof dat you trus God, if you ony talk, but you no stay do good tings. Ony get one way you goin know dat I stay trus God -- wen I stay do good tings! Den you goin know fo shua dat I trus God."
                },
                "19": {
                    "verse_nr": "19",
                    "verse": "I know you believe get ony one God. Good den! But da bad kine spirits believe dat too. Az why dey stay scared an shaking all ova!"
                },
                "20": {
                    "verse_nr": "20",
                    "verse": "Wot! You not tinking! If you trus God, but den, you no do good tings, az wase time. I gotta show you, o wat?"
                },
                "21": {
                    "verse_nr": "21",
                    "verse": "\u201cAbraham, da ancesta guy dat all us Jewish guys come from, he wen do wat God wen tell him, wen he wen put his boy Isaac on top da altar fo make sacrifice to God. Az why God wen say, \u2018Dis guy, he get um right wit me.\u2019"
                },
                "22": {
                    "verse_nr": "22",
                    "verse": "You no can see? Abraham wen trus God, an he wen do someting too -- he wen put Isaac on top da altar. An da tings he wen do wen help him fo trus God all da way."
                },
                "23": {
                    "verse_nr": "23",
                    "verse": "So dis wen happen jalike da Bible say: \u2018Abraham wen trus God, so God wen make Abraham get um right wit him.\u2019 An God wen tell, \u2018Abraham, he my friend.\u2019"
                },
                "24": {
                    "verse_nr": "24",
                    "verse": "Az right, yeah? Now you can see dat not nuff fo ony trus God an no do notting. You gotta go do someting too, if you like God fo say dat you get um right wit him.\u201d"
                },
                "25": {
                    "verse_nr": "25",
                    "verse": "Same ting wit Rahab, da kine wahine from befo time dat take money wen she fool aroun. Wen she wen let da Israel army guys hide her house, she wen tell dem fo go back one diffren way so dey no get kill. She wen do someting right. Az why God wen say she get um right wit him."
                },
                "26": {
                    "verse_nr": "26",
                    "verse": "So den, da body, if no mo spirit inside, stay mahke. Same ting, if you ony trus God, but you no do good tings, den eh! jalike you mahke inside awready, you no mo da real kine life inside you."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Da Mout - Eh, my bruddas an sistas! You guys tink you like teach, yeah? Kay den, but you know, not everybody suppose to teach. Cuz God goin judge all us teacha guys mo hard den he goin judge all da odda peopo."
                },
                "2": {
                    "verse_nr": "2",
                    "verse": "All us guys, we all mess up plenny. But if get one guy dat no mess up eva wen he talk, dat guy stay all grown up inside, an he know how fo take charge a himself an no do bad kine stuff."
                },
                "3": {
                    "verse_nr": "3",
                    "verse": "Tink bout da horse. We put da small bit on da bridle inside dea mout, an dass how we make um go wea eva we like."
                },
                "4": {
                    "verse_nr": "4",
                    "verse": "Same ting wit da big kine boats. Even if da boat big, da strong winds inside da ocean make um go all ova, but still yet, ony need one small rudda, an da guy dat drive um make da boat go wea eva he like."
                },
                "5": {
                    "verse_nr": "5",
                    "verse": "Same ting wit yoa mout. Az ony one small ting, but still yet, can talk real big. Jalike wea get plenny trees. Ony need one small spark fo burn um up, you know."
                },
                "6": {
                    "verse_nr": "6",
                    "verse": "An da mout jalike one fire. Everybody get mout, but wit yoa mout you can make one diffren kine world, wea everyting stay wrong. Da tings we say wit da mout can make us come bad inside. Cuz wat we say can make everyting come jalike get da fire burning you up inside. An dat kine fire come strait from Hell."
                },
                "7": {
                    "verse_nr": "7",
                    "verse": "Get some peopo dat can make any kine animal do wat da guy like -- da kine wild animals, da birds, da lizard, an da animals dat live in da sea, lidat."
                },
                "8": {
                    "verse_nr": "8",
                    "verse": "But no mo nobody can make dea own mout do wat dey like everytime. Yoa mout stay jalike one wild ting. You no like stop talking bad kine stuff, an wat you say can kill you, you know, jalike da poison."
                },
                "9": {
                    "verse_nr": "9",
                    "verse": "Wit da mout we tell our Boss, da Fadda, how good he stay, yeah? But still, wit da mout we go kahuna da peopo, no matta God wen make dem jalike himself."
                },
                "10": {
                    "verse_nr": "10",
                    "verse": "Wit da same mout we talk good bout God, an wit da same mout we go kahuna da peopo. How come, my bruddas an sistas? Az not how suppose to be! No way!"
                },
                "11": {
                    "verse_nr": "11",
                    "verse": "You tink you goin get good kine water an bad kine water from da same puka? No can!"
                },
                "12": {
                    "verse_nr": "12",
                    "verse": "Eh, my bruddas an sistas! You tink you goin get olive from da fig tree? O fig from da grape plant? No way! Same ting, you no can get good kine water fo drink from da no good water. No good if da good kine tings an da bad kine tings come outa da same mout."
                },
                "13": {
                    "verse_nr": "13",
                    "verse": "Da Boss Can Show You Wat fo Do - You tink get somebody who smart an know wat fo do everytime? Kay den. Da guy betta do da right ting everytime, so he can show proof dat he get da smarts from God fo know wat fo do, an he no need be da numba one guy."
                },
                "14": {
                    "verse_nr": "14",
                    "verse": "If bodda you guys wen you tink somebody mo betta den you, an you hate um cuz dey get mo betta stuffs den you, eh! no talk big an say you smart an know wat fo do everytime. If you talk lidat, you ony stay bulai. You not telling da trut."
                },
                "15": {
                    "verse_nr": "15",
                    "verse": "You guys say you smart, but you guys no get yoa smarts from God in da sky, you get um from dis mess up world. Dat kine smarts no come from God\u02bcs Spirit, come from yoaself, come from da bad kine spirits."
                },
                "16": {
                    "verse_nr": "16",
                    "verse": "Anybody dat no like odda peopo be mo betta den dem, o get mo betta stuffs den dem, dey goin come wild an goin do all kine real bad stuff."
                },
                "17": {
                    "verse_nr": "17",
                    "verse": "But da peopo dat get da kine smarts from God in da sky, main ting, dea spirit stay all clean inside. An dey cool head. Dey make good to everybody an make friends wit everybody. Dey get pity fo you an give you chance. Everytime dey make good tings happen. Dey no make good ony to dea friends. Dey ony say wat dey mean an no ack."
                },
                "18": {
                    "verse_nr": "18",
                    "verse": "Da peopo dat stay cool head an stop all da trouble da odda guys making, wat dey goin get from all dat? Cuz a dem, bumbye da odda guys goin do da right kine stuff dat God like. Da peopo dat stay cool head an stop all da trouble, dey jalike da farma guy. First, da farma guy plant da seeds, den bumbye, he goin get food from da plants."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Da World - So den, how come you guys everytime like make argue an fight wit each odda? You know why? Cuz inside you, you like go all out fo get someting, an same time, you like get one nodda ting. Az why one part everytime fighting one nodda part."
                },
                "2": {
                    "verse_nr": "2",
                    "verse": "Wen you guys like someting, an you no can get um, you guys even like go kill peopo. Cuz you like get um so bad, but still yet you no can. You guys everytime like make argue an fight! You no can get notting, cuz you not aksing God fo um, az why!"
                },
                "3": {
                    "verse_nr": "3",
                    "verse": "Yeah, you aks fo um, but still yet you no get um, cuz inside yoa heart no stay right. Da kine stuff you aksing fo, ony fo make yoa own self feel good, az why."
                },
                "4": {
                    "verse_nr": "4",
                    "verse": "You guys, jalike you go fool aroun behind God\u02bcs back! An you guys ack jalike you neva know dis: Whoeva love da bad kine stuff inside da world, fo real, dat guy stay agains God! So, whoeva come friends wit all da bad kine stuff inside da world, dat guy show dat he stay agains God fo shua!"
                },
                "5": {
                    "verse_nr": "5",
                    "verse": "You tink da Bible say dis fo notting? \u201cGod wen put one spirit inside all us guys, an he no like if dat spirit no stay all out fo him ony.\u201d"
                },
                "6": {
                    "verse_nr": "6",
                    "verse": "But God like do even mo plenny good tings still yet. Az why da Bible say, \u201cGod stay agains da guy Dat get big head. But da guy dat put himself last, An da odda guy befo him, God goin do plenny fo dat guy.\u201d"
                },
                "7": {
                    "verse_nr": "7",
                    "verse": "God, he da boss. So den, give yoaself to him. Same time, you gotta stand up agains da Devil, an no do wat he like. Den he goin run away from you."
                },
                "8": {
                    "verse_nr": "8",
                    "verse": "So, come close to God, an he goin come close to you. Eh, you guys dat stay do da bad kine stuff -- go clean yoaself up inside! You guys dat stay ack jalike you get two brains, you gotta make yoaself all clean fo God!"
                },
                "9": {
                    "verse_nr": "9",
                    "verse": "Dat mean, you guys gotta come real sorry, an suffa inside, an cry hard. Stop laughing, an start crying. No feel good inside, but come real sore inside long time."
                },
                "10": {
                    "verse_nr": "10",
                    "verse": "No make like you mo betta den da odda guys in front da Boss. Den, he goin make you come somebody fo real kine."
                },
                "11": {
                    "verse_nr": "11",
                    "verse": "No Talk Stink Bout Yoa Brudda an Sista Guys - My bruddas an sistas, no talk stink bout each odda. If one guy talk stink bout one brudda, an make himself jalike one judge fo his brudda, dass mean same time he stay tell dat da Rules from God no stay good, cuz dey say he no can judge his brudda. He tink he da judge so he can say dat da Rules no good. If you say da Rules no good, den you no goin do wat da Rules say. You ack jalike you know how fo make one mo betta Rule den God make, but you donno how."
                },
                "12": {
                    "verse_nr": "12",
                    "verse": "Ony get da One God dat make da Rules, an he da ony Judge! He da same One dat can take care you o can kill you, you know. So! Who you tink you, fo say da odda guy no good?"
                },
                "13": {
                    "verse_nr": "13",
                    "verse": "No Talk Big! - Wassa matta you guys! You talk big lidis: \u201cWe go dis place today, o tomorrow we go da odda place. We goin stay ova dea one year, an buy an sell tings, an make plenny money.\u201d"
                },
                "14": {
                    "verse_nr": "14",
                    "verse": "Eh, you guys! You guys donno wat goin happen tomorrow, o how yoa life goin be! You jalike da morning kine cloud dat come way down. You spock um one short time ony, an den, dey go way."
                },
                "15": {
                    "verse_nr": "15",
                    "verse": "Mo betta say, \u201cIf az wat da Boss like, we goin stay alive, an do dis ting an dat ting.\u201d"
                },
                "16": {
                    "verse_nr": "16",
                    "verse": "You guys, ony like talk big! Az bad, fo talk big lidat, you know!"
                },
                "17": {
                    "verse_nr": "17",
                    "verse": "Da guy dat know how fo do good tings, but still yet he no do um, same ting, jalike he still do bad kine tings."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Trouble fo Da Rich Peopo - Eh! You rich peopo! Listen! Mo betta you cry plenny now, an feel sad! Cuz bumbye, you goin suffa plenny fo shua."
                },
                "2": {
                    "verse_nr": "2",
                    "verse": "All da rich kine stuff you get, auwe! awready no good. Yoa clotheses, auwe! da bugs wen eat um up awready."
                },
                "3": {
                    "verse_nr": "3",
                    "verse": "All da gold an silva stuff you get, auwe! awready get rust all ova. Wen you guys stand in front God da Judge, dat rust goin be jalike one picha fo show everybody how you guys stay pilau inside, an dat goin eat up yoa body jalike da fire. Da world goin pau, you know! But still yet, you guys like stash plenny stuffs fo yoaself!"
                },
                "4": {
                    "verse_nr": "4",
                    "verse": "Tink bout da guys dat wen work hard inside yoa fields. You guys was suppose to pay dem fo da work dey wen do, but you guys neva. Dat show real clear how bad you guys stay. Da same guys dat wen cut da ripe food, dey stay make big noise. But you know wat? Da Boss Fo All Da Armies inside da sky, he stay listen to dem!"
                },
                "5": {
                    "verse_nr": "5",
                    "verse": "You guys party up all da time hea inside dis world, an you guys tink you gotta get ony da bestes kine stuffs fo yoaself. You guys jalike da cows. You stay eat all day an make yoaself all fat, fo da time dey goin take you guys to da slaughterhouse!"
                },
                "6": {
                    "verse_nr": "6",
                    "verse": "You guys, you make trouble wit da judge fo da peopo dat do da right ting everytime, an den you kill um. An dey no fight back."
                },
                "7": {
                    "verse_nr": "7",
                    "verse": "Hang In Dea an Pray - But eh, bruddas an sistas! Hang in dea, till da Boss Jesus come back. Tink bout da farma guys. Dey wait fo dea plant fo come up outa da groun, you know. Dey gotta hang in dea from da time dey put da seed inside da groun, till get da first rain, to da last rain."
                },
                "8": {
                    "verse_nr": "8",
                    "verse": "You guys, same ting. Hang in dea! Stay strong inside! Almos time fo da Boss Jesus fo come back."
                },
                "9": {
                    "verse_nr": "9",
                    "verse": "Eh bruddas an sistas, no grumble agains each odda. Bumbye Jesus da Judge goin check you guys out. He stay ready fo come back!"
                },
                "10": {
                    "verse_nr": "10",
                    "verse": "Eh bruddas an sistas! Tink bout da guys dat wen talk fo da Boss long time ago. Dey wen suffa plenny, but dey wen hang in dea. So, make jalike dem."
                },
                "11": {
                    "verse_nr": "11",
                    "verse": "You know wat? Wen we tink bout da peopo dat suffa, an den no give up, we say, dey can stay good inside. You rememba da guy Job dat da Bible wen tell bout? He wen suffa plenny, but he neva give up. An bumbye da Boss wen make everyting good. Cuz da Boss feel pity fo us, an give us chance."
                },
                "12": {
                    "verse_nr": "12",
                    "verse": "Main ting, my bruddas an sistas, no go say, \u201cI swear to God fo make promise.\u201d Wen you make promise, no go say \u201cI swear to God by da earth dat I goin do um.\u201d An no go say \u201cI swear to God by da sky\u201d o by any odda ting. Mo betta, ony say \u201cYeah\u201d wen you mean yeah, an \u201cNo\u201d wen you mean no. O if not, bumbye God da Judge goin punish you."
                },
                "13": {
                    "verse_nr": "13",
                    "verse": "Anybody ova dea by you guys get trouble? Good dey pray! Anybody feel good inside? Good dey sing to God!"
                },
                "14": {
                    "verse_nr": "14",
                    "verse": "Anybody sick? Good dey aks da older church leadas fo come by dem, pray fo dem, an put olive oil on top dem, an use da Boss Jesus name wen dey do all dat, cuz dey his guys."
                },
                "15": {
                    "verse_nr": "15",
                    "verse": "An wen da leada guys pray an trus da Boss, dat goin make da sick guy come good. Da Boss goin make him get up. If he wen do someting bad, da Boss goin let um go fo dat, an hemo da shame from him."
                },
                "16": {
                    "verse_nr": "16",
                    "verse": "So den, if you wen do someting bad, go tell each odda wat kine tings you wen do. Pray fo each odda, so dat you goin come good. Da guy dat get um right wit da Boss an do right, wen he pray, he get power an can do plenny."
                },
                "17": {
                    "verse_nr": "17",
                    "verse": "Elijah was jalike us guys. One time, he wen pray real hard an aks God fo hold back da rain. An God wen hear him an wen do um. Dass why neva had rain ova dea fo three an a half years, dat time."
                },
                "18": {
                    "verse_nr": "18",
                    "verse": "Den he wen pray one mo time, an wen rain. An dey wen plant seed, an bumbye, had plant come up outa da groun."
                },
                "19": {
                    "verse_nr": "19",
                    "verse": "Eh, bruddas an sistas! If one a you guys start fo do da wrong ting an go way from wass true, an one nodda guy help him fo come back, an do da right ting, dass good."
                },
                "20": {
                    "verse_nr": "20",
                    "verse": "Rememba dis: if you help anodda guy who wen do someting bad fo come back to God an no do bad kine stuff, you goin save da guy so he no get cut off from God, an God goin hemo all da shame fo da bad kine tings dat guy wen do, an let um go."
                }
            }
        }
    }
}