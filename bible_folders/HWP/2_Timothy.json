{
    "version": "HWP",
    "book_name": "2 Timothy",
    "book_nr": "55",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\u201cHowzit!\u201d - Timoty, dis letta fo you, from me, Paul. You know Jesus Christ, da Spesho Guy God Wen Send -- he da One dat wen send me all aroun fo tell peopo bout him. He send me cuz he wen make promise dat peopo can come alive fo real kine, if dey stay tight wit Jesus Christ. An he wen send me all ova fo tell um dat, cuz dass wat God like me do. I get real plenny love an aloha fo you, jalike you my own boy! God da Fadda, an Jesus Christ our Boss, I like dem do plenny good tings fo you, an give you chance, an make yoa heart stay rest inside."
                },
                "2": {
                    "verse_nr": "2",
                    "verse": "\u201cHowzit!\u201d - Timoty, dis letta fo you, from me, Paul. You know Jesus Christ, da Spesho Guy God Wen Send -- he da One dat wen send me all aroun fo tell peopo bout him. He send me cuz he wen make promise dat peopo can come alive fo real kine, if dey stay tight wit Jesus Christ. An he wen send me all ova fo tell um dat, cuz dass wat God like me do. I get real plenny love an aloha fo you, jalike you my own boy! God da Fadda, an Jesus Christ our Boss, I like dem do plenny good tings fo you, an give you chance, an make yoa heart stay rest inside."
                },
                "3": {
                    "verse_nr": "3",
                    "verse": "Stick Wit Da Good Kine Stuff From God - Wen I pray, I tell God \u201cMahalo plenny!\u201d everytime I tink bout you, day time an nite time. I stay work fo God, same ting jalike my ancesta guys wen do, an inside my heart, fo shua I know I doing good tings."
                },
                "4": {
                    "verse_nr": "4",
                    "verse": "Fo real, I like see you, you know, so I can feel good inside -- cuz I rememba how sad you was befo, dat you wen cry plenny, dat one time."
                },
                "5": {
                    "verse_nr": "5",
                    "verse": "I rememba dat time you wen trus God. Was fo real kine, an you neva ack. Yoa granma, Tutu Lois, was da first one dat wen trus God lidat, an den, yoa mudda Eunice, an now, I shua you stay trus God lidat too."
                },
                "6": {
                    "verse_nr": "6",
                    "verse": "Az why I like tell you dis: Dat time I wen put my hands on top you an pray, God wen make you so you can work fo him. So now, go all out fo do um!"
                },
                "7": {
                    "verse_nr": "7",
                    "verse": "Cuz you know, da Spirit dat God wen send fo take ova us guys, dat not da kine Spirit dat make us stay scared everytime. He wen send da kine Spirit fo take ova us guys, fo make us come strong, an get love an aloha, an know how fo stay in charge a everyting we do."
                },
                "8": {
                    "verse_nr": "8",
                    "verse": "So den. No feel shame wen you tell wat you know bout our Boss! An no feel shame fo me cuz I stay in jail. I stay dea cuz I da Boss\u02bcs guy. Mo betta, wen you tell da Good Kine Stuff From God, stay ready fo suffa jalike all us guys. Wen you tell da Good Kine Stuff From God, an suffa, God make you strong."
                },
                "9": {
                    "verse_nr": "9",
                    "verse": "Eh! God wen take us outa da bad kine stuff. He wen tell us fo come an be all out fo him. Az not cuz us guys was doing good kine stuff, you know, But cuz he wen make one plan, An he like do good tings fo us guys. He wen do all dat fo us befo da world wen start, Cuz he know we goin stay tight Wit his Spesho Guy Jesus Christ."
                },
                "10": {
                    "verse_nr": "10",
                    "verse": "But now God stay show us guys his plan, An how he like do good tings fo us guys. We wen find out all dat Cuz Jesus Christ wen show up hea an us guys wen see him. He da One dat take us outa da bad kine stuff. Cuz a Christ, we no goin mahke no moa! Christ wen tell us da Good Stuff Dat say he goin make our body diffren kine Dat no goin mahke o come rotten, But goin stay alive fo real kine, foeva!"
                },
                "11": {
                    "verse_nr": "11",
                    "verse": "God wen make me one messenja guy fo tell da Good Stuff From God. He wen send me all aroun fo teach."
                },
                "12": {
                    "verse_nr": "12",
                    "verse": "Az why I gotta suffa, you know. But no matta! I no mo shame fo suffa. I know Jesus, dass why. He da One I trus. I know dis fo shua: he wen give me one big job fo do, an he stay trus me fo do um da right way. An I can do um, cuz Jesus get da power fo take care everyting till da end come."
                },
                "13": {
                    "verse_nr": "13",
                    "verse": "Everyting I wen tell you guys befo time, was fo real, you know. I wen tell you da importan stuffs, an you know how fo teach um da right way. So wen you doing all dis, trus God, an show love an aloha, cuz you stay tight wit God\u02bcs Spesho Guy Jesus Christ."
                },
                "14": {
                    "verse_nr": "14",
                    "verse": "Take care all da good kine stuffs Jesus wen give you fo teach. God\u02bcs Good an Spesho Spirit goin help you fo take care all dat, cuz he stay in charge a all us guys."
                },
                "15": {
                    "verse_nr": "15",
                    "verse": "You know awready, dat Fygelus, an Hermogenes, an odda guys too from Asia, wen change dea mind an bag from me."
                },
                "16": {
                    "verse_nr": "16",
                    "verse": "But all da peopo from Onesiforus ohana, I like da Boss do good tings fo dem, cuz plenny times dea leada guy Onesiforus wen come by me an make me feel like I new inside, an he neva come shame cuz I one prisona guy."
                },
                "17": {
                    "verse_nr": "17",
                    "verse": "Da guy even wen go Rome, an right away he wen look all ova da place fo me, an he wen find me."
                },
                "18": {
                    "verse_nr": "18",
                    "verse": "Plus, all da stuffs he wen do Efesus side fo help me, you know dat mo betta den me. Bumbye wen da Boss come back, I like him do plenny good tings fo Onesiforus."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "You Jalike One Good Army Guy - Eh, Timoty my boy! You gotta be strong inside, you know! You stay tight wit da Spesho Guy God Wen Send, Jesus Christ, an he stay do good tings fo you, so you can come strong inside."
                },
                "2": {
                    "verse_nr": "2",
                    "verse": "You wen hear plenny kine stuffs from me, an had plenny odda peopo dea too, dat wen hear everyting I tell you. Now, you gotta go find peopo dat you can trus, an den, put dem in charge a all dat stuff. I mean, pick peopo dat can teach odda peopo da same tings I wen teach you."
                },
                "3": {
                    "verse_nr": "3",
                    "verse": "You gotta suffa any kine bad kine stuff, jalike all us guys, cuz you jalike one army guy fo Jesus Christ, an you really like do good job lidat."
                },
                "4": {
                    "verse_nr": "4",
                    "verse": "Anybody in da army, dey no do all da regula kine stuff da odda guys do dat not army guys. Da army guys, dey ony do wat dea army leada guy tell um fo do, fo make him stay good inside."
                },
                "5": {
                    "verse_nr": "5",
                    "verse": "Same ting, jalike if one guy like win one race, he no can win if he no do wat da rules say."
                },
                "6": {
                    "verse_nr": "6",
                    "verse": "An one mo ting, da farma guy dat do all da hard work, he da guy dat suppose to get his share first."
                },
                "7": {
                    "verse_nr": "7",
                    "verse": "Tink hard bout wat I telling you. Cuz da Boss, he goin make shua you undastan everyting I say."
                },
                "8": {
                    "verse_nr": "8",
                    "verse": "So tink plenny bout Jesus, da Spesho Guy God Wen Send. He da One dat wen come from King David ohana. God wen make him come back alive, afta he wen mahke. An dass da Good Kine Stuff From God dat I stay telling everybody."
                },
                "9": {
                    "verse_nr": "9",
                    "verse": "Wen I tell peopo dis, dey make me suffa. Sometimes dey even tie me up wit chains jalike I one crook. But you know wat? No can tie up da stuff God say wit one chain!"
                },
                "10": {
                    "verse_nr": "10",
                    "verse": "Dass why I stay hanging in dea wen dey do any kine to me -- cuz I like help da peopo God wen pick. If I do dat, den dey goin come tight wit Jesus Christ, an God goin take um outa da bad kine stuff dey stay in, an he goin make um come awesome jalike him foeva."
                },
                "11": {
                    "verse_nr": "11",
                    "verse": "You can trus me wen I tell you dis: \u201cIf us guys mahke wit Christ, We goin live to da max wit him."
                },
                "12": {
                    "verse_nr": "12",
                    "verse": "An if us guys hang in dea, We goin come kings wit Christ da King. But if we say, \u2018We donno Christ!\u2019 Den he goin say, \u2018I donno dem guys!\u2019"
                },
                "13": {
                    "verse_nr": "13",
                    "verse": "Even if us guys give up wen God stay trus us, God, he everytime goin do wat he say. He no goin ack like he not God.\u201d"
                },
                "14": {
                    "verse_nr": "14",
                    "verse": "Da Worka Guy Dat Do Good Job - Da church peopo ova dea by you, dey know all dis awready, but you gotta tell um, ova an ova. You gotta tell um serious kine, jalike dey in front God. Tell um, no make argue, cuz dat no help nobody. Ony jam up da peopo dat listen."
                },
                "15": {
                    "verse_nr": "15",
                    "verse": "Mo betta you go all out, so wen God tink bout you, he know you fo real, cuz you do good job. He know you one worka guy dat no need feel shame, cuz you teach wass true, an you teach um da right way."
                },
                "16": {
                    "verse_nr": "16",
                    "verse": "Az why, wen odda guys tell wase time kine stuff dat make like God no matta, you betta get outa dea. How dey talk, make you mo far way from God."
                },
                "17": {
                    "verse_nr": "17",
                    "verse": "Da tings dey say make everyting come all pilau. Hymeneus an Filetus, dey talk lidat, an get odda guys dat talk jalike dem."
                },
                "18": {
                    "verse_nr": "18",
                    "verse": "Dem guys wen go away from da true stuff. Dey say, \u201cDa mahke guys, dey wen come back alive awready.\u201d Dey mess up some peopo, an den dose peopo no like trus God no moa."
                },
                "19": {
                    "verse_nr": "19",
                    "verse": "But you know wat? Da stuff God stay doing stay solid, jalike one building dat get solid foundation undaneat an no can move, yeah? An on top dat foundation, get one sign dat say two tings. One side say, \u201cDa Boss, he know all his peopo.\u201d An da odda side say, \u201cAnybody who say, \u2018I da Boss\u02bcs guy,\u2019 Dey gotta stop doing everyting dat no stay right.\u201d"
                },
                "20": {
                    "verse_nr": "20",
                    "verse": "You know, inside one big house, get all kine bowls an plates. Some, dey make um wit gold an silva fo spesho time. Get some odda bowls an plates, dey make um wit wood an clay fo use um fo junk kine stuff."
                },
                "21": {
                    "verse_nr": "21",
                    "verse": "So, dass jalike if anybody go clean up da pilau kine stuff inside dea heart, dey goin come jalike da spesho kine bowls an plates -- dey goin be spesho fo God. Da Boss can use um, an dey stay ready fo go do any good kine stuff fo him."
                },
                "22": {
                    "verse_nr": "22",
                    "verse": "Eh Timoty! Watch out! No be like da younga guys, da way dey jam up cuz dey like do any kine stuff. Mo betta, you go all out fo do da right ting everytime, fo trus God, fo get love an aloha, an fo let yoa heart rest inside. All da peopo dat tell God dey his guys, an get clean heart inside, dey like do da right ting everytime -- so you gotta make jalike dem."
                },
                "23": {
                    "verse_nr": "23",
                    "verse": "But no get mix up wit all da kine stupid talk from da guys dat donno notting. Dey ony like make argue bout everyting. You gotta figga, if you talk lidat, den you goin stay make argue everytime."
                },
                "24": {
                    "verse_nr": "24",
                    "verse": "But wen one guy work fo da Boss, he not suppose to like make argue, you know. He suppose to be friends wit everybody, an be one good teacha, an no stay huhu at da odda peopo."
                },
                "25": {
                    "verse_nr": "25",
                    "verse": "Wen peopo talk agains him, he gotta teach um da true stuff, but do um nice. Den God can make dem change dea mind, an make dem so dey can know da trut."
                },
                "26": {
                    "verse_nr": "26",
                    "verse": "Den dey can come smart an get outa da trap dey stay in, cuz da Devil wen catch um an make um do wat he like um fo do."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Wen Da World Goin Pau, How Da Peopo Goin Be? - Rememba dis: befo da world goin pau, everybody goin presha out."
                },
                "2": {
                    "verse_nr": "2",
                    "verse": "Peopo ony goin tink dey da mos importan guy. Dey ony goin like get money fo demself. Dey goin like talk big bout demself. Dey goin ack like dey mo betta den da odda peopo. Dey goin talk stink bout odda peopo. Dey no goin do wat dea mudda an fadda tell um. Dey no goin even say \u201cMahalo\u201d fo notting. Dey goin do any kine agains God."
                },
                "3": {
                    "verse_nr": "3",
                    "verse": "Dey no goin get love an aloha. Dey no goin give chance to nobody. Dey goin like poin finga, no matta dey bulai. Dey no goin stay in charge a demself. Dey goin like see odda peopo suffa. Dey goin hate everyting dass good."
                },
                "4": {
                    "verse_nr": "4",
                    "verse": "Dey goin set up odda peopo. Dey goin do any kine an no tink. Dey goin ack big head. Dey ony goin like wat feel good fo dem, dass why dey no goin like get love an aloha fo God."
                },
                "5": {
                    "verse_nr": "5",
                    "verse": "Dey goin ack like dey real religious peopo, but da way dey live, show dat dea kine religion no mo power. You gotta stay away from dat kine peopo."
                },
                "6": {
                    "verse_nr": "6",
                    "verse": "Some a dem, dey like make good friends wit da peopo inside one ohana. Some wahines, dey bulai dem an take um from dat ohana. Dose wahines no stay strong inside, cuz dey wen do choke bad kine stuff, an dat bodda dem, but dey no can handle. Dey ony like do any kine how dey like."
                },
                "7": {
                    "verse_nr": "7",
                    "verse": "Dey everytime like listen to any kine teacha, but dey no can figga out wass true."
                },
                "8": {
                    "verse_nr": "8",
                    "verse": "You rememba wat wen happen Egypt side, dat time da Egypt guys Jannes an Jambres wen try fo go agains Moses, but dey no can. Get guys nowdays, dey da same -- dey everytime tink dey can go agains da stuff dat stay true. Dea tinking all hamajang, az why dey no trus God, an God, he no take dem."
                },
                "9": {
                    "verse_nr": "9",
                    "verse": "But dey no goin bodda plenny peopo -- cuz everybody can see dat dea tinking all hamajang. Jalike how was wit Jannes an Jambres befo time."
                },
                "10": {
                    "verse_nr": "10",
                    "verse": "Da Last Ting Paul Tell Timoty He Gotta Do - But you, Timoty, you not like dem guys dat tinking all hamajang. You stay tight wit me from befo time. You know how I stay teach, how I stay live, an wat I trying fo do, how I stay trus God, how I hang in dea, how I get love an aloha, an how I handle da presha."
                },
                "11": {
                    "verse_nr": "11",
                    "verse": "An you know dat peopo wen give me hard time. I wen suffa plenny Antioch side, an Iconium side, an Lystra side. I wen handle all kine presha, you know, an da Boss, he wen take me outa all dat."
                },
                "12": {
                    "verse_nr": "12",
                    "verse": "An you know wat? Everybody dat like live da way God like, an stay tight wit God\u02bcs Spesho Guy Jesus Christ, peopo goin make dem suffa."
                },
                "13": {
                    "verse_nr": "13",
                    "verse": "An da bad kine peopo, an da peopo dat bulai, dey goin ack mo an mo worse. Dey goin bulai peopo, but dey ony bulai dea own self, you know."
                },
                "14": {
                    "verse_nr": "14",
                    "verse": "But you, Timoty, you gotta stick wit da stuff you wen learn, dat you gotta make shua odda peopo know um too. Cuz you know da peopo dat wen teach you all dis, an you know how dey stay."
                },
                "15": {
                    "verse_nr": "15",
                    "verse": "From small kid time, you know awready da tings da peopo from befo time wen write inside God\u02bcs Spesho Book, da Bible. You know dat dis stuff, can make you come smart fo know how fo live, fo get outa da bad kine stuff. Az why gotta trus God\u02bcs Spesho Guy Jesus Christ, an gotta stay tight wit him."
                },
                "16": {
                    "verse_nr": "16",
                    "verse": "Eh, everyting inside da Bible stay dea, cuz God wen put um inside da guys heads dat wen talk fo him befo time. Dass why everyting inside da Bible, can use um fo teach, an fo show wat stay wrong, an fo help peopo pau do da bad kine stuff an come back an stick wit da good kine stuff, an fo teach peopo fo do wass right."
                },
                "17": {
                    "verse_nr": "17",
                    "verse": "So from dat, da one dat stay all out fo God can get everyting dey need fo do all kine good kine stuff."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "An right now I telling you serious kine fo do all dis stuff, jalike me an you stay standing in front God an his Spesho Guy Jesus Christ. Jesus, he da One dat stay da Judge fo da peopo dat stay alive, an da peopo dat stay mahke too. I trussing you fo do all dis stuff, cuz you know dat Christ goin come back an take ova everyting, cuz he da King."
                },
                "2": {
                    "verse_nr": "2",
                    "verse": "So dis wat you gotta do: tell everybody wat God say. You gotta be ready an go all out, no matta if everyting going good, o bad. Wen anybody do bad kine stuff, tell um how come was bad, an tell um dey betta stop. Give um good kine words. Fo all dis, you gotta stick wit dem guys fo long time, an you gotta teach um good."
                },
                "3": {
                    "verse_nr": "3",
                    "verse": "You know, da time goin come, wen peopo no goin listen to da peopo who like teach da solid kine stuff. Dey goin do any kine how dey like. Dass why dey goin bring togedda mo an mo teacha guys, but ony fo teach um da kine stuff dey like hear."
                },
                "4": {
                    "verse_nr": "4",
                    "verse": "Dey no goin listen to da true stuff, an dey goin go da odda way. But dey goin like listen to any kine make up stories dat not true."
                },
                "5": {
                    "verse_nr": "5",
                    "verse": "But you, Timoty, you gotta stay cool head, no matta wat happen. Hang in dea wen you suffa. Do yoa job: tell peopo da Good Kine Stuff from God. Do all da kine stuff you suppose to do, cuz you one worka fo God."
                },
                "6": {
                    "verse_nr": "6",
                    "verse": "Me, you know wat? Jalike I goin pour out my blood fo come one sacrifice awready. My time almos stay pau awready."
                },
                "7": {
                    "verse_nr": "7",
                    "verse": "Jalike one runna guy, I wen run good an finish da race. I wen hang in dea fo do everyting dat da Boss Jesus wen trus me fo do."
                },
                "8": {
                    "verse_nr": "8",
                    "verse": "Now, ony get one ting I stay waiting fo get -- dass da spesho medal fo da winna, dat da Boss goin give to all da peopo dat do da right tings. Da Boss, he da Judge, an he do everyting da right way. Wen da right time come, he goin give me da spesho medal fo da winna. Not ony fo me, but fo all da odda peopo get love an aloha fo da Boss an dat really like him fo come back, he goin give dem dea spesho medal too."
                },
                "9": {
                    "verse_nr": "9",
                    "verse": "Paul An His Guys - Eh, Timoty! One mo ting! Go all out fo come hea by me quick!"
                },
                "10": {
                    "verse_nr": "10",
                    "verse": "Demas, he wen bag an leave me hea, cuz he wen figga, all da stuff inside dis world nowdays, mo betta. He wen go Tessalonika side. Cresens, he wen go Galatia side, an Titus, Dalmatia side."
                },
                "11": {
                    "verse_nr": "11",
                    "verse": "Luke, he da ony guy dat stay ova hea wit me. Go get Mark, an bring um ova hea wen you come. He one good helpa fo me, you know."
                },
                "12": {
                    "verse_nr": "12",
                    "verse": "Tykicus, I wen send um Efesus side."
                },
                "13": {
                    "verse_nr": "13",
                    "verse": "Wen I was Troas side, I wen leave my heavy coat by Carpus -- bring um wen you come. Same ting wit da books, try bring um. An if you no can bring um all, bring ony da sheep skin books. I need dem da mostes."
                },
                "14": {
                    "verse_nr": "14",
                    "verse": "You rememba da guy Alexander, da guy dat make da copper stuffs? Da bugga wen jam me up bad! Da Boss goin pay him back bumbye, jalike he wen do to me."
                },
                "15": {
                    "verse_nr": "15",
                    "verse": "You betta watch out fo dat guy too! He really wen go all out agains everyting us guys wen teach da peopo!"
                },
                "16": {
                    "verse_nr": "16",
                    "verse": "Da first time inside da court, neva had nobody fo back me up. Dey all wen bag an leave me dea. But you know, I no like da Boss give dem hard time fo dat."
                },
                "17": {
                    "verse_nr": "17",
                    "verse": "Still yet da Boss, he wen back me up an make me strong! Cuz he like me fo tell da peopo everyting bout him, dass why. All da diffren peopos gotta hear wat I like tell um. Az why he wen take me out from dat place, jalike from inside da lion\u02bcs mout."
                },
                "18": {
                    "verse_nr": "18",
                    "verse": "Da Boss, he goin make shua dat notting bad goin happen to me, everytime dey like do bad kine stuff to me. He goin take me outa all dat, an take me to da sky, wea he da King. I like everybody tell how awesome he stay, an I like dem no pau telling, neva eva! Az right!"
                },
                "19": {
                    "verse_nr": "19",
                    "verse": "Aloha Fo Da Odda Bruddas An Sistas - You know Priscilla an Aquila, yeah? Tell um \u201cAloha!\u201d fo me. Same ting fo da peopo from Onesiforus ohana."
                },
                "20": {
                    "verse_nr": "20",
                    "verse": "Erastus wen stay ova dea Corint side. Wen I was Miletus side, Trofimus wen come sick, az why I wen leave um dea."
                },
                "21": {
                    "verse_nr": "21",
                    "verse": "Go all out fo come hea befo da cold time. Eubulus, Pudens, Linus, Claudia, an all da odda bruddas an sistas, dey like tell you \u201cAloha!\u201d"
                },
                "22": {
                    "verse_nr": "22",
                    "verse": "I like da Boss stay tight wit you, inside yoa heart. An I like him fo do plenny good kine stuffs fo all you guys!"
                }
            }
        }
    }
}