{
    "version": "BWM",
    "book_name": "Lamentations",
    "book_nr": "25",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Pa fodd y mae y ddinas aml ei phobl yn eistedd ei hunan! pa fodd y mae y luosog ymhlith y cenhedloedd megis yn weddw! pa fodd y mae tywysoges y taleithiau dan deyrnged!"
                },
                "2": {
                    "verse_nr": "2",
                    "verse": "Y mae hi yn wylo yn hidl liw nos, ac y mae ei dagrau ar ei gruddiau, heb neb o\u2019i holl gariadau yn ei chysuro: ei holl gyfeillion a fuant anghywir iddi, ac a aethant yn elynion iddi."
                },
                "3": {
                    "verse_nr": "3",
                    "verse": "Jwda a fudodd ymaith gan flinder, a chan faint caethiwed; y mae hi yn aros ymysg y cenhedloedd, heb gael gorffwystra: ei holl erlidwyr a\u2019i goddiweddasant hi mewn lleoedd cyfyng."
                },
                "4": {
                    "verse_nr": "4",
                    "verse": "Y mae ffyrdd Seion yn galaru, o eisiau rhai yn dyfod i\u2019r \u0175yl arbennig: ei holl byrth hi sydd anghyfannedd, ei hoffeiriaid yn ucheneidio, ei morynion yn ofidus, a hithau yn flin arni."
                },
                "5": {
                    "verse_nr": "5",
                    "verse": "Ei gwrthwynebwyr ydynt bennaf, y mae ei gelynion yn ffynnu: canys yr ARGLWYDD a\u2019i gofidiodd hi am amlder ei chamweddau: ei phlant a aethant i gaethiwed o flaen y gelyn."
                },
                "6": {
                    "verse_nr": "6",
                    "verse": "A holl harddwch merch Seion a ymadawodd \u00e2 hi; y mae ei thywysogion hi fel hyddod heb gael porfa, ac yn myned yn ddi-nerth o flaen yr ymlidiwr."
                },
                "7": {
                    "verse_nr": "7",
                    "verse": "Y mae Jerwsalem, yn nyddiau ei blinder a\u2019i chaledi, yn cofio ei holl hyfrydwch oedd iddi yn y dyddiau gynt, pan syrthiodd ei phobl hi yn llaw y gelyn, heb neb yn ei chynorthwyo hi: y gelynion a\u2019i gwelsant hi, ac a chwarddasant am ben ei sabothau."
                },
                "8": {
                    "verse_nr": "8",
                    "verse": "Jerwsalem a bechodd bechod; am hynny y symudwyd hi: yr holl rai a\u2019i hanrhydeddent sydd yn ei diystyru hi, oherwydd iddynt weled ei noethni hi: ie, y mae hi yn ucheneidio, ac yn troi yn ei h\u00f4l."
                },
                "9": {
                    "verse_nr": "9",
                    "verse": "Ei haflendid sydd yn ei godre, nid yw hi yn meddwl am ei diwedd; am hynny y syrthiodd hi yn rhyfedd, heb neb yn ei chysuro. Edrych, ARGLWYDD, ar fy mlinder; canys ymfawrygodd y gelyn."
                },
                "10": {
                    "verse_nr": "10",
                    "verse": "Y gwrthwynebwr a estynnodd ei law ar ei holl hoffbethau hi: hi a welodd y cenhedloedd yn dyfod i mewn i\u2019w chysegr, i\u2019r rhai y gorchmynasit ti na ddelent i\u2019th gynulleidfa."
                },
                "11": {
                    "verse_nr": "11",
                    "verse": "Y mae ei holl bobl hi yn ucheneidio, yn ceisio bwyd: hwy a roddasant eu hoffbethau am fwyd i ddadebru yr enaid: edrych, ARGLWYDD, a gw\u00eal; canys dirmygus ydwyf fi."
                },
                "12": {
                    "verse_nr": "12",
                    "verse": "Onid gwaeth gennych chwi, y fforddolion oll? gwelwch ac edrychwch, a oes y fath ofid \u00e2\u2019m gofid i, yr hwn a wnaethpwyd i mi, \u00e2\u2019r hwn y gofidiodd yr ARGLWYDD fi yn nydd angerdd ei ddicter."
                },
                "13": {
                    "verse_nr": "13",
                    "verse": "O\u2019r uchelder yr anfonodd efe d\u00e2n i\u2019m hesgyrn i, yr hwn a aeth yn drech na hwynt: efe a ledodd rwyd o flaen fy nhraed, ac a\u2019m dychwelodd yn fy \u00f4l; efe a\u2019m gwnaeth yn anrheithiedig, ac yn ofidus ar hyd y dydd."
                },
                "14": {
                    "verse_nr": "14",
                    "verse": "Rhwymwyd iau fy nghamweddau \u00e2\u2019i law ef: hwy a blethwyd, ac a ddaethant i fyny am fy ngwddf: efe a wnaeth i\u2019m nerth syrthio; yr ARGLWYDD a\u2019m rhoddodd mewn dwylo, oddi tan y rhai ni allaf gyfodi."
                },
                "15": {
                    "verse_nr": "15",
                    "verse": "Yr ARGLWYDD a fathrodd fy holl rai grymus o\u2019m mewn; efe a gyhoeddodd i\u2019m herbyn gymanfa, i ddifetha fy ngw\u0177r ieuainc: fel gwinwryf y sathrodd yr ARGLWYDD y forwyn, merch Jwda."
                },
                "16": {
                    "verse_nr": "16",
                    "verse": "Am hyn yr ydwyf yn wylo; y mae fy llygad, fy llygad, yn rhedeg gan ddwfr, oherwydd pellhau oddi wrthyf ddiddanwr a ddadebrai fy enaid: fy meibion sydd anrheithiedig, am i\u2019r gelyn orchfygu."
                },
                "17": {
                    "verse_nr": "17",
                    "verse": "Seion a ledodd ei dwylo, heb neb yn ei diddanu: yr ARGLWYDD a orchmynnodd am Jacob, fod ei elynion yn ei gylch: Jerwsalem sydd fel gwraig fisglwyfus yn eu mysg hwynt."
                },
                "18": {
                    "verse_nr": "18",
                    "verse": "Cyfiawn yw yr ARGLWYDD; oblegid myfi a f\u00fbm anufudd i\u2019w air ef: gwrandewch, atolwg, bobloedd oll, a gwelwch fy ngofid: fy morynion a\u2019m gw\u0177r ieuainc a aethant i gaethiwed."
                },
                "19": {
                    "verse_nr": "19",
                    "verse": "Gelwais am fy nghariadau, a hwy a\u2019m twyllasant; fy offeiriaid a\u2019m hynafgwyr a drengasant yn y ddinas, tra oeddynt yn ceisio iddynt fwyd i ddadebru eu henaid."
                },
                "20": {
                    "verse_nr": "20",
                    "verse": "Gw\u00eal, O ARGLWYDD; canys y mae yn gyfyng arnaf: fy ymysgaroedd a gyffroesant, fy nghalon a drodd ynof; oherwydd fy mod yn rhy anufudd: y mae y cleddyf yn difetha oddi allan, megis marwolaeth sydd gartref."
                },
                "21": {
                    "verse_nr": "21",
                    "verse": "Clywsant fy mod i yn ucheneidio: nid oes a\u2019m diddano: fy holl elynion, pan glywsant fy nrygfyd, a lawenychasant am i ti wneuthur hynny: ond ti a ddygi i ben y dydd a gyhoeddaist, a hwy a fyddant fel finnau."
                },
                "22": {
                    "verse_nr": "22",
                    "verse": "Deued eu holl ddrygioni hwynt o\u2019th flaen di; a gwna iddynt hwy fel y gwnaethost i minnau, am fy holl gamweddau: oblegid y mae fy ucheneidiau yn aml, a\u2019m calon yn ofidus."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Pa fodd y dug yr ARGLWYDD gwmwl ar ferch Seion yn ei soriant, ac y bwriodd degwch Israel i lawr o\u2019r nefoedd, ac na chofiodd leithig ei draed yn nydd ei ddigofaint!"
                },
                "2": {
                    "verse_nr": "2",
                    "verse": "Yr Arglwydd a lyncodd, heb arbed, holl anheddau Jacob; efe a ddifrododd yn ei ddicter amddiffynfeydd merch Jwda; efe a\u2019u tynnodd hwynt i lawr, ac a ddifwynodd y deyrnas a\u2019i thywysogion."
                },
                "3": {
                    "verse_nr": "3",
                    "verse": "Mewn soriant dicllon y torrodd efe holl gorn Israel: efe a dynnodd ei ddeheulaw yn ei h\u00f4l oddi wrth y gelyn; ac yn erbyn Jacob y cyneuodd megis fflam danllyd, yr hon a ddifa o amgylch."
                },
                "4": {
                    "verse_nr": "4",
                    "verse": "Efe a anelodd ei fwa fel gelyn; safodd \u00e2\u2019i ddeheulaw fel gwrthwynebwr, ac a laddodd bob dim hyfryd i\u2019r golwg ym mhabell merch Seion: fel t\u00e2n y tywalltodd efe ei ddigofaint."
                },
                "5": {
                    "verse_nr": "5",
                    "verse": "Yr Arglwydd sydd megis gelyn: efe a lyncodd Israel, efe a lyncodd ei holl balasau hi: efe a ddifwynodd ei hamddiffynfeydd, ac a wnaeth gwynfan a galar yn aml ym merch Jwda."
                },
                "6": {
                    "verse_nr": "6",
                    "verse": "Efe a anrheithiodd ei babell fel gardd; efe a ddinistriodd leoedd ei gymanfa: yr ARGLWYDD a wnaeth anghofio yn Seion yr uchel \u0175yl a\u2019r Saboth, ac yn llidiowgrwydd ei soriant y dirmygodd efe y brenin a\u2019r offeiriad."
                },
                "7": {
                    "verse_nr": "7",
                    "verse": "Yr ARGLWYDD a wrthododd ei allor, a ffieiddiodd ei gysegr; rhoddodd gaerau ei phalasau hi yn llaw y gelyn: rhoddasant floedd yn nh\u0177 yr ARGLWYDD, megis ar ddydd uchel \u0175yl."
                },
                "8": {
                    "verse_nr": "8",
                    "verse": "Yr ARGLWYDD a fwriadodd ddifwyno mur merch Seion; efe a estynnodd linyn, ac nid ataliodd ei law rhag difetha: am hynny y gwnaeth efe i\u2019r rhagfur ac i\u2019r mur alaru; cydlesgasant."
                },
                "9": {
                    "verse_nr": "9",
                    "verse": "Ei phyrth a soddasant i\u2019r ddaear; efe a ddifethodd ac a ddrylliodd ei barrau hi: ei brenin a\u2019i thywysogion ydynt ymysg y cenhedloedd: heb gyfraith y mae; a\u2019i phroffwydi heb gael gweledigaeth gan yr ARGLWYDD."
                },
                "10": {
                    "verse_nr": "10",
                    "verse": "Henuriaid merch Seion a eisteddant ar lawr, a dawant \u00e2 s\u00f4n; gosodasant lwch ar eu pennau; ymwregysasant \u00e2 sachliain: gwyryfon Jerwsalem a ostyngasant eu pennau i lawr."
                },
                "11": {
                    "verse_nr": "11",
                    "verse": "Fy llygaid sydd yn pallu gan ddagrau, fy ymysgaroedd a gyffroesant, fy afu a dywalltwyd ar y ddaear; oherwydd dinistr merch fy mhobl, pan lewygodd y plant a\u2019r rhai yn sugno yn heolydd y ddinas."
                },
                "12": {
                    "verse_nr": "12",
                    "verse": "Hwy a ddywedant wrth eu mamau, Pa le y mae \u0177d a gwin? pan lewygent fel yr archolledig yn heolydd y ddinas, pan dywalltent eu heneidiau ym mynwes eu mamau."
                },
                "13": {
                    "verse_nr": "13",
                    "verse": "Pa beth a gymeraf yn dyst i ti? beth a gyffelybaf i ti, O ferch Jerwsalem? beth a gystadlaf \u00e2 thi, fel y\u2019th ddiddanwyf, O forwyn, merch Seion? canys y mae dy ddinistr yn fawr fel y m\u00f4r; pwy a\u2019th iach\u00e2 di?"
                },
                "14": {
                    "verse_nr": "14",
                    "verse": "Dy broffwydi a welsant i ti gelwydd a diflasrwydd; ac ni ddatguddiasant dy anwiredd, i droi ymaith dy gaethiwed: eithr hwy a welsant i ti feichiau celwyddog, ac achosion deol."
                },
                "15": {
                    "verse_nr": "15",
                    "verse": "Y rhai oll a dramwyent y ffordd, a gurent eu dwylo arnat ti; chwibanent, ac ysgydwent eu pennau ar ferch Jerwsalem, gan ddywedyd, Ai dyma y ddinas a alwent yn berffeithrwydd tegwch, yn llawenydd yr holl ddaear?"
                },
                "16": {
                    "verse_nr": "16",
                    "verse": "Dy holl elynion a ledasant eu safnau arnat ti; a chwibanasant, ac a ysgyrnygasant ddannedd, ac a ddywedasant, Llyncasom hi: yn ddiau dyma y dydd a ddisgwyliasom ni; ni a\u2019i cawsom, ni a\u2019i gwelsom."
                },
                "17": {
                    "verse_nr": "17",
                    "verse": "Yr ARGLWYDD a wnaeth yr hyn a ddychmygodd; ac a gyflawnodd ei air yr hwn a orchmynnodd efe er y dyddiau gynt: efe a ddifrododd, ac nid arbedodd; efe a wnaeth i\u2019r gelyn lawenychu yn dy erbyn di; efe a ddyrchafodd gorn dy wrthwynebwyr di."
                },
                "18": {
                    "verse_nr": "18",
                    "verse": "Eu calon hwynt a waeddodd ar yr ARGLWYDD, O fur merch Seion, tywallt ddagrau ddydd a nos fel afon; na orffwys, ac na pheidied cannwyll dy lygad."
                },
                "19": {
                    "verse_nr": "19",
                    "verse": "Cyfod, cyhoedda liw nos; yn nechrau yr wyliadwriaeth tywallt dy galon fel dwfr gerbron yr ARGLWYDD: dyrchafa dy ddwylo ato ef am einioes dy blant, y rhai sydd yn llewygu o newyn ym mhen pob heol."
                },
                "20": {
                    "verse_nr": "20",
                    "verse": "Edrych, ARGLWYDD, a gw\u00eal i bwy y gwnaethost fel hyn: a fwyty y gwragedd eu ffrwyth eu hun, plant o rychwant o hyd? a leddir yr offeiriad a\u2019r proffwyd yng nghysegr yr ARGLWYDD?"
                },
                "21": {
                    "verse_nr": "21",
                    "verse": "Ieuanc a hen sydd yn gorwedd ar lawr yn yr heolydd: fy morynion a\u2019m gw\u0177r ieuainc a syrthiasant trwy y cleddyf: ti a\u2019u lleddaist hwynt yn nydd dy soriant, lleddaist hwy heb arbed."
                },
                "22": {
                    "verse_nr": "22",
                    "verse": "Gelwaist, megis ar ddydd uchel \u0175yl, fy nychryn o amgylch, fel na ddihangodd ac na adawyd neb yn nydd soriant yr ARGLWYDD: y gelyn a ddifethodd y rhai a faethais ac a fegais i."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Myfi yw y g\u0175r a welodd flinder gan wialen ei ddigofaint ef."
                },
                "2": {
                    "verse_nr": "2",
                    "verse": "I dywyllwch, ac nid i oleuni, yr arweiniodd ac y tywysodd efe fi."
                },
                "3": {
                    "verse_nr": "3",
                    "verse": "Yn fy erbyn i yn ddiau y trodd efe, ac y mae efe yn troi ei law ar hyd y dydd."
                },
                "4": {
                    "verse_nr": "4",
                    "verse": "Efe a wnaeth fy nghnawd a\u2019m croen yn hen; efe a ddrylliodd fy esgyrn."
                },
                "5": {
                    "verse_nr": "5",
                    "verse": "Efe a adeiladodd i\u2019m herbyn, ac a\u2019m hamgylchodd \u00e2 bustl ac \u00e2 blinder."
                },
                "6": {
                    "verse_nr": "6",
                    "verse": "Efe a\u2019m gosododd mewn tywyll leoedd, fel y rhai sydd wedi marw er ys talm."
                },
                "7": {
                    "verse_nr": "7",
                    "verse": "Efe a gaeodd o\u2019m hamgylch, fel nad elwyf allan: efe a wnaeth fy llyffethair i yn drom."
                },
                "8": {
                    "verse_nr": "8",
                    "verse": "Pan lefwyf, a phan floeddiwyf, efe a gae allan fy ngweddi."
                },
                "9": {
                    "verse_nr": "9",
                    "verse": "Efe a gaeodd fy ffyrdd \u00e2 cherrig nadd; efe a wyrodd fy llwybrau."
                },
                "10": {
                    "verse_nr": "10",
                    "verse": "Yr oedd efe i mi fel arth yn cynllwyn, neu lew mewn llochesau."
                },
                "11": {
                    "verse_nr": "11",
                    "verse": "Efe a wyrodd fy ffyrdd, ac a\u2019m drylliodd; yn anrheithiedig y gwnaeth fi."
                },
                "12": {
                    "verse_nr": "12",
                    "verse": "Efe a anelodd ei fwa, ac a\u2019m gosododd fel nod i saeth."
                },
                "13": {
                    "verse_nr": "13",
                    "verse": "Efe a wnaeth i saethau ei gawell fyned i\u2019m harennau."
                },
                "14": {
                    "verse_nr": "14",
                    "verse": "Gwatwargerdd oeddwn i\u2019m holl bobl, a\u2019u c\u00e2n ar hyd y dydd."
                },
                "15": {
                    "verse_nr": "15",
                    "verse": "Efe a\u2019m llanwodd \u00e2 chwerwder; efe a\u2019m meddwodd i \u00e2\u2019r wermod."
                },
                "16": {
                    "verse_nr": "16",
                    "verse": "Efe a dorrodd fy nannedd \u00e2 cherrig, ac a\u2019m trybaeddodd yn y llwch."
                },
                "17": {
                    "verse_nr": "17",
                    "verse": "A phellheaist fy enaid oddi wrth heddwch; anghofiais ddaioni."
                },
                "18": {
                    "verse_nr": "18",
                    "verse": "A mi a ddywedais, Darfu am fy nerth a\u2019m gobaith oddi wrth yr ARGLWYDD."
                },
                "19": {
                    "verse_nr": "19",
                    "verse": "Cofia fy mlinder a\u2019m gofid, y wermod a\u2019r bustl."
                },
                "20": {
                    "verse_nr": "20",
                    "verse": "Fy enaid gan gofio a gofia, ac a ddarostyngwyd ynof fi."
                },
                "21": {
                    "verse_nr": "21",
                    "verse": "Hyn yr ydwyf yn ei atgofio; am hynny y gobeithiaf."
                },
                "22": {
                    "verse_nr": "22",
                    "verse": "Trugareddau yr ARGLWYDD yw na ddarfu amdanom ni: oherwydd ni phalla ei dosturiaethau ef."
                },
                "23": {
                    "verse_nr": "23",
                    "verse": "Bob bore y deuant o newydd: mawr yw dy ffyddlondeb."
                },
                "24": {
                    "verse_nr": "24",
                    "verse": "Yr ARGLWYDD yw fy rhan i, medd fy enaid; am hynny y gobeithiaf ynddo."
                },
                "25": {
                    "verse_nr": "25",
                    "verse": "Daionus yw yr ARGLWYDD i\u2019r rhai a ddisgwyliant wrtho, ac i\u2019r enaid a\u2019i ceisio."
                },
                "26": {
                    "verse_nr": "26",
                    "verse": "Da yw gobeithio a disgwyl yn ddistaw am iachawdwriaeth yr ARGLWYDD."
                },
                "27": {
                    "verse_nr": "27",
                    "verse": "Da yw i \u0175r ddwyn yr iau yn ei ieuenctid."
                },
                "28": {
                    "verse_nr": "28",
                    "verse": "Efe a eistedd ei hunan, ac a dau \u00e2 s\u00f4n; am iddo ei dwyn hi arno."
                },
                "29": {
                    "verse_nr": "29",
                    "verse": "Efe a ddyry ei enau yn y llwch, i edrych a oes obaith."
                },
                "30": {
                    "verse_nr": "30",
                    "verse": "Efe a ddyry ei gern i\u2019r hwn a\u2019i trawo: efe a lenwir \u00e2 gwaradwydd."
                },
                "31": {
                    "verse_nr": "31",
                    "verse": "Oblegid nid yn dragywydd y gwrthyd yr ARGLWYDD:"
                },
                "32": {
                    "verse_nr": "32",
                    "verse": "Ond er iddo gystuddio, eto efe a dosturia, yn \u00f4l amlder ei drugareddau."
                },
                "33": {
                    "verse_nr": "33",
                    "verse": "Canys nid o\u2019i fodd y blina efe, nac y cystuddia blant dynion."
                },
                "34": {
                    "verse_nr": "34",
                    "verse": "I fathru holl garcharorion y ddaear dan ei draed,"
                },
                "35": {
                    "verse_nr": "35",
                    "verse": "I wyro barn g\u0175r o flaen wyneb y Goruchaf,"
                },
                "36": {
                    "verse_nr": "36",
                    "verse": "Nid yw yr ARGLWYDD yn gweled yn dda wneuthur cam \u00e2 g\u0175r yn ei fater."
                },
                "37": {
                    "verse_nr": "37",
                    "verse": "Pwy a ddywed y bydd dim, heb i\u2019r ARGLWYDD ei orchymyn?"
                },
                "38": {
                    "verse_nr": "38",
                    "verse": "Oni ddaw o enau y Goruchaf ddrwg a da?"
                },
                "39": {
                    "verse_nr": "39",
                    "verse": "Paham y grwgnach dyn byw, g\u0175r am gosbedigaeth ei bechod?"
                },
                "40": {
                    "verse_nr": "40",
                    "verse": "Ceisiwn a chwiliwn ein ffyrdd, a dychwelwn at yr ARGLWYDD."
                },
                "41": {
                    "verse_nr": "41",
                    "verse": "Dyrchafwn ein calonnau a\u2019n dwylo at DDUW yn y nefoedd."
                },
                "42": {
                    "verse_nr": "42",
                    "verse": "Nyni a wnaethom gamwedd, ac a fuom anufudd; tithau nid arbedaist."
                },
                "43": {
                    "verse_nr": "43",
                    "verse": "Gorchuddiaist ni \u00e2 soriant, ac erlidiaist ni: lleddaist, nid arbedaist."
                },
                "44": {
                    "verse_nr": "44",
                    "verse": "Ti a\u2019th guddiaist dy hun \u00e2 chwmwl, fel na ddeuai ein gweddi trwodd."
                },
                "45": {
                    "verse_nr": "45",
                    "verse": "Ti a\u2019n gwnaethost yn sorod ac yn ysgubion yng nghanol y bobl."
                },
                "46": {
                    "verse_nr": "46",
                    "verse": "Ein holl elynion a ledasant eu safnau yn ein herbyn."
                },
                "47": {
                    "verse_nr": "47",
                    "verse": "Dychryn a magl a ddaeth arnom, anrhaith a dinistr."
                },
                "48": {
                    "verse_nr": "48",
                    "verse": "Fy llygad a ddiferodd ffrydiau o ddwfr, oherwydd dinistr merch fy mhobl."
                },
                "49": {
                    "verse_nr": "49",
                    "verse": "Fy llygad a ddiferodd, ac ni pheidiodd, am nad oes gorffwystra;"
                },
                "50": {
                    "verse_nr": "50",
                    "verse": "Hyd oni edrycho, ac oni ystyrio yr ARGLWYDD o\u2019r nefoedd."
                },
                "51": {
                    "verse_nr": "51",
                    "verse": "Y mae fy llygad yn blino fy enaid, oherwydd holl ferched fy ninas."
                },
                "52": {
                    "verse_nr": "52",
                    "verse": "Fy ngelynion gan hela a\u2019m heliasant yn ddiachos, fel aderyn."
                },
                "53": {
                    "verse_nr": "53",
                    "verse": "Torasant ymaith fy einioes yn y pwll, a bwriasant gerrig arnaf."
                },
                "54": {
                    "verse_nr": "54",
                    "verse": "Y dyfroedd a lifasant dros fy mhen: dywedais, Torrwyd fi ymaith."
                },
                "55": {
                    "verse_nr": "55",
                    "verse": "Gelwais ar dy enw di, O ARGLWYDD, o\u2019r pwll isaf."
                },
                "56": {
                    "verse_nr": "56",
                    "verse": "Ti a glywaist fy llef: na chudd dy glust rhag fy uchenaid a\u2019m gwaedd."
                },
                "57": {
                    "verse_nr": "57",
                    "verse": "Ti a ddaethost yn nes y dydd y gelwais arnat: dywedaist, Nac ofna."
                },
                "58": {
                    "verse_nr": "58",
                    "verse": "Ti, O ARGLWYDD, a ddadleuaist gyda\u2019m henaid: gwaredaist fy einioes."
                },
                "59": {
                    "verse_nr": "59",
                    "verse": "Ti, O ARGLWYDD, a welaist fy ngham: barn di fy marn i."
                },
                "60": {
                    "verse_nr": "60",
                    "verse": "Ti a welaist eu holl ddial hwynt, a\u2019u holl amcanion i\u2019m herbyn i."
                },
                "61": {
                    "verse_nr": "61",
                    "verse": "Clywaist eu gwaradwydd, O ARGLWYDD, a\u2019u holl fwriadau i\u2019m herbyn;"
                },
                "62": {
                    "verse_nr": "62",
                    "verse": "Gwefusau y rhai a godant i\u2019m herbyn, a\u2019u myfyrdod i\u2019m herbyn ar hyd y dydd."
                },
                "63": {
                    "verse_nr": "63",
                    "verse": "Edrych ar eu heisteddiad a\u2019u cyfodiad; myfi yw eu c\u00e2n hwynt."
                },
                "64": {
                    "verse_nr": "64",
                    "verse": "T\u00e2l y pwyth iddynt, O ARGLWYDD, yn \u00f4l gweithred eu dwylo."
                },
                "65": {
                    "verse_nr": "65",
                    "verse": "Dod iddynt ofid calon, dy felltith iddynt."
                },
                "66": {
                    "verse_nr": "66",
                    "verse": "Erlid hwynt \u00e2 digofaint, a difetha hwy oddi tan nefoedd yr ARGLWYDD."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Pa fodd y tywyllodd yr aur! y newidiodd yr aur coeth da! taflwyd cerrig y cysegr ym mhen pob heol."
                },
                "2": {
                    "verse_nr": "2",
                    "verse": "Gwerthfawr feibion Seion, a chystal ag aur pur, pa fodd y cyfrifwyd hwynt fel ystenau pridd, gwaith dwylo\u2019r crochenydd!"
                },
                "3": {
                    "verse_nr": "3",
                    "verse": "Y dreigiau a dynnant allan eu bronnau, a roddant sugn i\u2019w cenawon: merch fy mhobl a aeth yn greulon, fel yr estrysiaid yn yr anialwch."
                },
                "4": {
                    "verse_nr": "4",
                    "verse": "Tafod y plentyn sugno sydd yn glynu wrth daflod ei enau gan syched: y plant a ofynnant fara, ond nid oedd a dorrai iddynt."
                },
                "5": {
                    "verse_nr": "5",
                    "verse": "Y rhai a ymborthent yn foethus, a ddifethwyd yn yr heolydd: y rhai a feithrinwyd mewn ysgarlad, a gofleidiant y tomennydd."
                },
                "6": {
                    "verse_nr": "6",
                    "verse": "Canys mwy yw anwiredd merch fy mhobl na phechod Sodom, yr hon a ddinistriwyd megis yn ddisymwth, ni safodd llaw arni."
                },
                "7": {
                    "verse_nr": "7",
                    "verse": "Purach oedd ei Nasareaid hi na\u2019r eira, gwynnach oeddynt na\u2019r llaeth, gwridocach oeddynt o gorff na\u2019r cwrel, a\u2019u trwsiad oedd o saffir."
                },
                "8": {
                    "verse_nr": "8",
                    "verse": "Duach yw yr olwg arnynt na\u2019r gl\u00f6yn; nid adwaenir hwynt yn yr heolydd: eu croen a l\u0177n wrth eu hesgyrn; gwywodd, aeth yn debyg i bren."
                },
                "9": {
                    "verse_nr": "9",
                    "verse": "Gwell yw y rhai a laddwyd \u00e2 chleddyf, na\u2019r rhai a laddwyd \u00e2 newyn; oblegid y rhai hyn a ddihoenant, wedi eu trywanu o eisiau cnwd y maes."
                },
                "10": {
                    "verse_nr": "10",
                    "verse": "Dwylo gwragedd tosturiol a ferwasant eu plant eu hun: eu hymborth oeddynt yn ninistr merch fy mhobl."
                },
                "11": {
                    "verse_nr": "11",
                    "verse": "Yr ARGLWYDD a gyflawnodd ei ddicter, a dywalltodd lidiowgrwydd ei soriant, ac a gyneuodd d\u00e2n yn Seion, yr hwn a ddifaodd ei seiliau hi."
                },
                "12": {
                    "verse_nr": "12",
                    "verse": "Ni choeliasai brenhinoedd y ddaear, na holl drigolion y byd, y deuai y gwrthwynebwr a\u2019r gelyn i mewn i byrth Jerwsalem."
                },
                "13": {
                    "verse_nr": "13",
                    "verse": "Am bechodau ei phroffwydi, ac anwiredd ei hoffeiriaid, y rhai a ollyngasant waed y rhai cyfiawn o\u2019i mewn hi;"
                },
                "14": {
                    "verse_nr": "14",
                    "verse": "Gwibiasant fel deillion yn yr heolydd, ac ymddifwynasant gan waed, fel na ellid cyffwrdd \u00e2\u2019u dillad hwynt."
                },
                "15": {
                    "verse_nr": "15",
                    "verse": "Gwaeddasant arnynt, Ciliwch; aflan yw; ciliwch, ciliwch, na chyffyrddwch; pan ffoesant, ac yr aethant ymaith. Dywedent ymysg y cenhedloedd, Ni thrigant hwy yma mwyach."
                },
                "16": {
                    "verse_nr": "16",
                    "verse": "Soriant yr ARGLWYDD a\u2019u gwasgarodd hwynt; nid edrych efe arnynt mwy: ni pharchent hwy yr offeiriaid, ni thosturient wrth yr hynafgwyr."
                },
                "17": {
                    "verse_nr": "17",
                    "verse": "Ninnau hefyd, ein llygaid a ballasant am ein cynhorthwy ofer: gan ddisgwyl disgwyl yr oeddem ni wrth genhedlaeth ni allai ein hachub."
                },
                "18": {
                    "verse_nr": "18",
                    "verse": "Hwy a olrheiniant ein cerddediad, fel na allwn fyned ar hyd ein heolydd: y mae ein diwedd ni yn agos, ein dyddiau ni a gyflawnwyd; canys daeth ein diwedd ni."
                },
                "19": {
                    "verse_nr": "19",
                    "verse": "Buanach yw ein herlidwyr nag eryrod yr awyr; y maent yn ein herlid ni ar y mynyddoedd, yn ein cynllwyn yn yr anialwch."
                },
                "20": {
                    "verse_nr": "20",
                    "verse": "Anadl ein ffroenau, eneiniog yr ARGLWYDD, a ddaliwyd yn eu rhwydau hwynt, am yr hwn y dywedasem, Dan ei gysgod ef y byddwn ni byw ymysg y cenhedloedd."
                },
                "21": {
                    "verse_nr": "21",
                    "verse": "Bydd lawen a hyfryd, merch Edom, yr hon wyt yn trigo yn nhir Us: daw y cwpan atat tithau hefyd; ti a feddwi, ac a ymnoethi."
                },
                "22": {
                    "verse_nr": "22",
                    "verse": "Gorffennwyd dy gosbedigaeth di, merch Seion; ni chaethgluda efe di mwy: efe a ymw\u00eal \u00e2\u2019th anwiredd di, merch Edom; efe a ddatguddia dy bechodau."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Cofia, O ARGLWYDD, beth a ddaeth i ni: edrych a gw\u00eal ein gwaradwydd."
                },
                "2": {
                    "verse_nr": "2",
                    "verse": "Ein hetifeddiaeth ni a drowyd i estroniaid, a\u2019n tai i ddieithriaid."
                },
                "3": {
                    "verse_nr": "3",
                    "verse": "Amddifaid ydym heb dadau; ein mamau sydd megis gweddwon."
                },
                "4": {
                    "verse_nr": "4",
                    "verse": "Yr ydym yn yfed ein dwfr am arian; ein coed sydd yn dyfod am werth."
                },
                "5": {
                    "verse_nr": "5",
                    "verse": "Ein gwarrau sydd dan erlid; llafurio yr ydym, nid oes gorffwystra i ni."
                },
                "6": {
                    "verse_nr": "6",
                    "verse": "Rhoesom ein llaw i\u2019r Eifftiaid, i\u2019r Asyriaid, i gael digon o fara."
                },
                "7": {
                    "verse_nr": "7",
                    "verse": "Ein tadau a bechasant, ac nid ydynt: ninnau sydd yn dwyn eu cosb hwynt."
                },
                "8": {
                    "verse_nr": "8",
                    "verse": "Gweision sydd yn llywodraethu arnom ni, heb fod a\u2019n gwaredo o\u2019u llaw hwynt."
                },
                "9": {
                    "verse_nr": "9",
                    "verse": "Mewn enbydrwydd am ein heinioes y dygasom ein bara i mewn, oherwydd cleddyf yr anialwch."
                },
                "10": {
                    "verse_nr": "10",
                    "verse": "Ein croen a dduodd fel ffwrn, gan y newyn tost."
                },
                "11": {
                    "verse_nr": "11",
                    "verse": "Hwy a dreisiasant y gwragedd yn Seion, a\u2019r morynion yn ninasoedd Jwda."
                },
                "12": {
                    "verse_nr": "12",
                    "verse": "Crogasant dywysogion \u00e2\u2019u dwylo; ni pherchid wynebau yr hynafgwyr."
                },
                "13": {
                    "verse_nr": "13",
                    "verse": "Hwy a gymerasant y gw\u0177r ieuainc i falu; a\u2019r plant a syrthiasant dan y coed."
                },
                "14": {
                    "verse_nr": "14",
                    "verse": "Yr hynafgwyr a beidiasant \u00e2\u2019r porth; y gw\u0177r ieuainc \u00e2\u2019u cerdd."
                },
                "15": {
                    "verse_nr": "15",
                    "verse": "Darfu llawenydd ein calon: ein dawns a drodd yn alar."
                },
                "16": {
                    "verse_nr": "16",
                    "verse": "Syrthiodd y goron oddi am ein pen: gwae ni yn awr bechu ohonom!"
                },
                "17": {
                    "verse_nr": "17",
                    "verse": "Am hyn y mae ein calon yn ofidus; am hyn y tywyllodd ein llygaid."
                },
                "18": {
                    "verse_nr": "18",
                    "verse": "Oherwydd mynydd Seion, yr hwn a anrheithiwyd, y mae y llwynogod yn rhodio ynddo."
                },
                "19": {
                    "verse_nr": "19",
                    "verse": "Ti, ARGLWYDD, a barhei byth; dy orseddfainc yn oes oesoedd."
                },
                "20": {
                    "verse_nr": "20",
                    "verse": "Paham yr anghofi ni byth, ac y gadewi ni dros hir ddyddiau?"
                },
                "21": {
                    "verse_nr": "21",
                    "verse": "Dychwel ni, O ARGLWYDD, atat ti, a ni a ddychwelir: adnewydda ein dyddiau megis cynt."
                },
                "22": {
                    "verse_nr": "22",
                    "verse": "Eithr ti a\u2019n llwyr wrthodaist ni: ti a ddigiaist wrthym ni yn ddirfawr."
                }
            }
        }
    }
}