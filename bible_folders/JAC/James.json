{
    "version": "JAC",
    "book_name": "James",
    "book_nr": "59",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "ISCARTA NAJ SANTIAGO - Yichebanil iscarta naj Santiago - Hanin Santiago inti\u02c8an, ischejab Comam Dios yeb Comam Jesucristo wehan. Chiwaltojan teyet cheyil heba yin\u0308 hecawil, hex cablahon\u0308eb majan wet con\u0308ob Israel, hex pujanexto yul sat yiban\u0308k\u02c8inal ti\u02c8."
                },
                "2": {
                    "verse_nr": "2",
                    "verse": "Hune\u02c8 helanile chak\u02c8 Comam Dios - Hex wu\u1e8dtaj, hex wanab, hayet chihul sunil ilwebal teyiban\u0308, caw ak\u02c8we tzalaho hec\u02c8ul sic\u02c8lebil."
                },
                "3": {
                    "verse_nr": "3",
                    "verse": "Heyohtaj ta hayet chul ilwebal teyiban\u0308 yu yillaxi ta ayco Comam Dios yipo heyanma, hac tu\u02c8 chu hecuyni istecha ilwebal heyu."
                },
                "4": {
                    "verse_nr": "4",
                    "verse": "Yilal helahnico heyak\u02c8ni heyanma istecha heyu, hac tu\u02c8 chu hech\u02c8ib yin\u0308 yet Comam Dios, yeb xin tz\u02c8ajan chexelcanico yin\u0308 isc\u02c8ulal Comam, hac tu\u02c8 xin matxa nich\u02c8ano tzet mach tz\u02c8ajanojex yin\u0308 yet Comam."
                },
                "5": {
                    "verse_nr": "5",
                    "verse": "Tato ay hunujex ma\u1e8dto tz\u02c8ajano hehelanil, k\u02c8anwe tet Comam Dios, cat yak\u02c8ni Comam teyet, yuto mach chismale Comam yak\u02c8ni tet macta chik\u02c8anni. Chak\u02c8 Comam tet, yaj mach chalico Comam yin\u0308 sat mac bay chak\u02c8 Comam hune\u02c8 tu\u02c8."
                },
                "6": {
                    "verse_nr": "6",
                    "verse": "Hayet chicok\u02c8anni cohelanil tet Comam, cok\u02c8anawe yin\u0308 sunil janma. Machojab chicabcon janma, yuto ha\u02c8 mac chicabcon yanma, lahan haca\u02c8 ha\u02c8 mar ch\u02c8ec\u02c8 jobla yu jak\u02c8ek\u02c8; nanantaxan\u0308e bay chitocanicoj."
                },
                "7": {
                    "verse_nr": "7",
                    "verse": "Ha\u02c8 mac hac tu\u02c8 yecoj, tajca ch\u02c8ec\u02c8 yin\u0308 isnabal ta ay tzet chischah tet Comam Dios Jahawil."
                },
                "8": {
                    "verse_nr": "8",
                    "verse": "Yuto nan ch\u02c8ec\u02c8 yin\u0308 isnabal tinan\u0308, nanxapaxo ch\u02c8ec\u02c8 yin\u0308 isnabal hecal, hac tu\u02c8 xin mach t\u02c8in\u0308ano yeco yin\u0308 isbeybal."
                },
                "9": {
                    "verse_nr": "9",
                    "verse": "Tato ay hunu ju\u1e8dtaj maca hunu janab ya\u02c8ta yehi, yilal yak\u02c8ni tzalaho yanma yin\u0308 Comam, yuto ay yelapno ye yul sat Comam Dios."
                },
                "10": {
                    "verse_nr": "10",
                    "verse": "Hacpax tu\u02c8 ebnaj ju\u1e8dta yeb ebix janab k\u02c8alom, tzalahojabi yet chiilaxayo yu Comam Dios, yuto ha\u02c8 mac k\u02c8alom lahan haca\u02c8 isxumaquil te\u02c8 telaj machi nahatli."
                },
                "11": {
                    "verse_nr": "11",
                    "verse": "Yuto hayet chi\u02c8ahilo tz\u02c8ayic cat ispohcan\u0308 yip k\u02c8a\u02c8, chitajilo te\u02c8 telaj, cat yay hona isxumaquil te\u02c8, hac tu\u02c8 xin matxa c\u02c8ulch\u02c8ano jilni te\u02c8. Haca\u02c8 ishowayo isxumaquil te\u02c8 telaj tu\u02c8, hac tu\u02c8 isc\u02c8ayayo ebnaj k\u02c8alom yet chiscutxban ebnaj isk\u02c8alomal yul sat yiban\u0308k\u02c8inal ti\u02c8."
                },
                "12": {
                    "verse_nr": "12",
                    "verse": "Ilwebal yebej isya\u02c8tajil - Sak\u02c8al yet mac chitecha ilwebal yu, yuto hayet chilahwi istecha ilwebal yu hune\u02c8 mac tu\u02c8, chak\u02c8 Comam hune\u02c8 ispaj selel tet, ha\u02c8 ton hune\u02c8 isk\u02c8inal mach istan\u0308bal, ha\u02c8 ton hune\u02c8 corona haltebil yu Comam tet mac chitzala yin\u0308 Comam."
                },
                "13": {
                    "verse_nr": "13",
                    "verse": "Hayet chon\u0308montelax cowatx\u02c8en hunu istx\u02c8ojal, machojab chijala ta ha\u02c8 Comam Dios chon\u0308monten cowatx\u02c8en hune\u02c8 tu\u02c8, yuto Comam mach chu con\u0308ismonten cowatx\u02c8en hunu istx\u02c8ojal, machipaxo tzet chimonten Comam yu yanico ismul."
                },
                "14": {
                    "verse_nr": "14",
                    "verse": "Wal xin, ha\u02c8 istx\u02c8ojal ayco jin\u0308 ha\u02c8 chon\u0308monteni, cat con\u0308yinito yin\u0308 istx\u02c8ojal."
                },
                "15": {
                    "verse_nr": "15",
                    "verse": "Ta chijaco janma yin\u0308 istx\u02c8ojal aytic\u02c8aco jin\u0308, yin\u0308 chipitzc\u02c8ati comul. Haxa yet chich\u02c8ib hune\u02c8 istx\u02c8ojal yul janma tu\u02c8, cat yul hune\u02c8 camical jin\u0308."
                },
                "16": {
                    "verse_nr": "16",
                    "verse": "Wu\u1e8dtaj wanab, hex caw xahan ay wuhan, mach cheyak\u02c8 subchaho heba."
                },
                "17": {
                    "verse_nr": "17",
                    "verse": "Sunil tzet c\u02c8ul yeb sunil tzet tz\u02c8ajan yehi tet Comam Dios chicochah. Ha\u02c8 Comam watx\u02c8en\u0308e sunil tzet chimujli yul satcan\u0308. Ha\u02c8 huntek\u02c8an tu\u02c8 xin chishel isba, wal Comam Dios, hune\u02c8n\u0308etic\u02c8a ha\u02c8 Comam."
                },
                "18": {
                    "verse_nr": "18",
                    "verse": "Yuto el yin\u0308 isc\u02c8ul Comam yak\u02c8ni cok\u02c8inal mach istan\u0308bal yu Istzoti\u02c8 caw yeli, hune\u02c8 yak\u02c8 jet yet cochahni yul janma. Yu hune\u02c8 tu\u02c8 xin, han\u0308on\u0308 caw babelon\u0308 sata sunil tzet watx\u02c8ebil yu Comam Dios."
                },
                "19": {
                    "verse_nr": "19",
                    "verse": "Yilal coyijen tzet chal Istzoti\u02c8 Comam Dios - Wu\u1e8dtaj wanab, hex xahan ay wuhan, naweti huntek\u02c8an chiwalti\u02c8an. Hajbawe hetxiquin heyabeni; mach comono cheyal hunu tzet ye tu\u02c8 yin\u0308 an\u0308e, mach comono chitit hehowal."
                },
                "20": {
                    "verse_nr": "20",
                    "verse": "Yuto yet chitit cohowal, ma\u1e8dtaj tzet choche Comam chicowatx\u02c8e."
                },
                "21": {
                    "verse_nr": "21",
                    "verse": "Yuxin bejwecano sunil istx\u02c8ojal yeb sunil ismachiswalilal caw chipoh yul yiban\u0308k\u02c8inal ti\u02c8. C\u02c8ulch\u02c8anojab chu hechahni Istzoti\u02c8 Comam Dios challax teyet, hune\u02c8 tz\u02c8unbilxa yul heyanma yu Comam, yuto ha\u02c8 chexcolni tet sunil istx\u02c8ojal."
                },
                "22": {
                    "verse_nr": "22",
                    "verse": "Machojab ton\u0308e chijabe Istzoti\u02c8 Comam, wal xin yilal coyijeni. Yaj tato ton\u0308e chijabe tzet chala, mach chicoyijepaxoj, han\u0308\u2011caw\u2011on\u0308 chijak\u02c8 subchaho coba."
                },
                "23": {
                    "verse_nr": "23",
                    "verse": "Ha\u02c8 mac chi\u02c8aben Istzoti\u02c8 Comam Dios, mach chiswatx\u02c8epaxo tzet chala, lahan haca\u02c8 hunu mac chiyil sat yul ch\u02c8en espejo,"
                },
                "24": {
                    "verse_nr": "24",
                    "verse": "yaja\u02c8 lahwi yilni sat tu\u02c8, caw yin\u0308 an\u0308e chito nahul yu tzet yillax sat."
                },
                "25": {
                    "verse_nr": "25",
                    "verse": "Wal mac mach chito nahul Istzoti\u02c8 Comam Dios yu, to caw chaco yin\u0308 isc\u02c8ul yin\u0308 hune\u02c8 tzet chabe tu\u02c8 cat isyijeni, caw sak\u02c8al yet; ha\u02c8 Istzoti\u02c8 Comam tu\u02c8 chon\u0308bejtzonilo yul isk\u02c8ab ismachiswalilal."
                },
                "26": {
                    "verse_nr": "26",
                    "verse": "Ta ay hunu mac yijem yin\u0308 tzet chal Comam Dios yalni, yaj ta mach chak\u02c8 cacha\u02c8 isti\u02c8 yin\u0308 istx\u02c8ojal, ha\u02c8 hune\u02c8 anma tu\u02c8 chiyak\u02c8 subchaho isba ischuquil. Hac tu\u02c8 xin naban\u0308e chala tato yijem yin\u0308 tzet chal Comam Dios."
                },
                "27": {
                    "verse_nr": "27",
                    "verse": "Yaj ta chon\u0308colwa yin\u0308 ni\u1e8dte unin mach ismam, mach ismi\u02c8, yeb yin\u0308 ebix camnaxa yichamil, cat xin copohnilo coba yin\u0308 istx\u02c8ojal yul sat yiban\u0308k\u02c8inal ti\u02c8, wal tu\u02c8 caw lan\u0308an coyijen tzet chal Comam Dios Mame."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Lahann\u0308ehojab coxahann\u0308en anma - Hex wu\u1e8dtaj, hex wanab, hex xahechah Comam Jesucristo yul heyanma, Comam caw ay yelapno yehi, lahann\u0308ehojab hexahann\u0308en heba hesunil."
                },
                "2": {
                    "verse_nr": "2",
                    "verse": "K\u02c8inalo ta cutxanexicoj cat yapni hunu naj k\u02c8alom, caw c\u02c8ul yehico xil isk\u02c8ap yeb xin ayco hunu isjolk\u02c8ab naba oro. Caw xin c\u02c8ul chu hechahni naj, cat heyalni tet naj: \u201cTz\u02c8on\u0308yan\u0308 yiban\u0308 hune\u02c8 \u1e8dila caw c\u02c8ul ti\u02c8,\u201d ta quexchi. Lahwi tu\u02c8 xin cat yocpaxapno hunu naj caw meba\u02c8, caw xilxa xil isk\u02c8ap aycoj, cat xin heyalni tet naj:"
                },
                "3": {
                    "verse_nr": "3",
                    "verse": "\u201cWal halin\u0308i bey tu\u02c8,\u201d maca \u201cAyan\u0308 tz\u02c8on\u0308no sat tx\u02c8otx\u02c8,\u201d ta quexchi."
                },
                "4": {
                    "verse_nr": "4",
                    "verse": "Ta hac tu\u02c8 cheyute, mach lahano chexahann\u0308e ebnaj ju\u1e8dtaj yeb ebix janab. Ha\u02c8 xin chalniloj ta tx\u02c8oj chenaco yin\u0308 heyet anmahil."
                },
                "5": {
                    "verse_nr": "5",
                    "verse": "Hex wu\u1e8dtaj, hex wanab, txumweloj tato ha\u02c8 Comam Dios sic\u02c8nican\u0308 anma meba\u02c8 ay yul sat yiban\u0308k\u02c8inal ti\u02c8 yu yak\u02c8ni Comam isk\u02c8alomal tet yin\u0308 yanayto yul yanma yin\u0308 Comam, cat ischahnipaxo yehobal bay ch\u02c8oc Comam Yahawil, hune\u02c8 yalte Comam tet mac ch\u02c8ocheni."
                },
                "6": {
                    "verse_nr": "6",
                    "verse": "Walexpaxo xin cheyah ebnaj meba\u02c8, machi yelapno ebnaj yul hesat. \u00bfMac anmahil chexetani, cat quexyinito sata naj alcal? Ha\u02c8 ton ebnaj k\u02c8alom."
                },
                "7": {
                    "verse_nr": "7",
                    "verse": "\u00bfTom mach heyohtajoj tato ha\u02c8 ebnaj tu\u02c8 tx\u02c8oj istzotel yin\u0308 Comam Jesucristo ayxaco yul janma?"
                },
                "8": {
                    "verse_nr": "8",
                    "verse": "Ta caw yeli cheyije isley Comam Dios haca\u02c8 yalni Yum Comam bay chala: \u201cXahan cheyil heyet anmahil haca\u02c8 heya\u02c8iln\u0308en heba,\u201d \u1e8dicanoj. Ta hac tu\u02c8 cheyute caw c\u02c8ul heyecoj."
                },
                "9": {
                    "verse_nr": "9",
                    "verse": "Yaj ta mach lahano chexahann\u0308e heba, cheyaco hemul, cat hecanpaxcano tx\u02c8ojal tet isley Comam Dios."
                },
                "10": {
                    "verse_nr": "10",
                    "verse": "Ta chijala ta sunil ley chicoyije, yaja\u02c8 ta ay hunuxa chejbanile mach chicoyije, chijaco comul yin\u0308 sunil ley haca\u02c8 tu\u02c8."
                },
                "11": {
                    "verse_nr": "11",
                    "verse": "Yuto ha\u02c8tic\u02c8a Comam Dios halni: \u201cMach chexixli, mach chexpotx\u02c8wipaxo camo anma,\u201d \u1e8di Comam. Yuxin ta ay mac mach chiec\u02c8 ixloj, yaja\u02c8 ta chispotx\u02c8 camo yet anmahil, chiyaco ismul tet ley haca\u02c8 tu\u02c8."
                },
                "12": {
                    "verse_nr": "12",
                    "verse": "Yuxin nann\u0308e heyu yin\u0308 tzet cheyala\u02c8, yeb yin\u0308 tzet chewatx\u02c8e, yuto yilal yixtan\u0308witi yu hune\u02c8 ley yet Comam Jesucristo. Hune\u02c8 ley xacon\u0308bejtzonico yin\u0308 cowatx\u02c8en tzet choche Comam Dios."
                },
                "13": {
                    "verse_nr": "13",
                    "verse": "Ta mach chitz\u02c8ay coc\u02c8ul yin\u0308 jet anmahil, mach chitz\u02c8aypaxo isc\u02c8ul Comam jin\u0308 yin\u0308 hune\u02c8 tz\u02c8ayic yet chiyilni Comam Dios yin\u0308 tzet chielico anma. Yaj tato chitz\u02c8ay coc\u02c8ul yin\u0308 jet anmahil, chitz\u02c8aypaxo isc\u02c8ul Comam jin\u0308."
                },
                "14": {
                    "verse_nr": "14",
                    "verse": "Mach ton\u0308eojab chon\u0308tzoteli yilal cowatx\u02c8en tzet chijala - Hex wu\u1e8dtaj, hex wanab, tzet chaliloj ta ay mac ayco yanma yin\u0308 Comam yalni, yaj ta machi nich\u02c8ano isc\u02c8ulal tzet chiswatx\u02c8e, \u00bftom xin chicolchahi yu ayxa yanma yin\u0308 Comam yalni? \u00a1Machoj!"
                },
                "15": {
                    "verse_nr": "15",
                    "verse": "K\u02c8inalo ta ay hunu ju\u1e8dtaj maca hunu janab machi xil isk\u02c8ap, maca matzet chislo,"
                },
                "16": {
                    "verse_nr": "16",
                    "verse": "cat heyalni tet: \u201cChawil haba, c\u02c8ul chawute hak\u02c8uxni haba, wa\u02c8an yin\u0308 caw c\u02c8ul,\u201d ta quexchi. Matzet xin cheyak\u02c8paxo tet, \u00bftzettaxca chalilo hune\u02c8 tu\u02c8?"
                },
                "17": {
                    "verse_nr": "17",
                    "verse": "Yuxin ta ayex cheyala ta ayco heyanma yin\u0308 Comam, machi xin chewatx\u02c8e isc\u02c8ulal, nabn\u0308e cheyala ta ayco heyanma yin\u0308 Comam Dios. Ha\u02c8 xin chalniloj ta camomex yul sat Comam."
                },
                "18": {
                    "verse_nr": "18",
                    "verse": "K\u02c8inalo ta ay hunu mac chihalni: \u201cAyco wanmahan yin\u0308 Comam.\u201d Haxa hunxa mac xin chalpaxoj: \u201cIsc\u02c8ulaln\u0308e chinwatx\u02c8e\u02c8an.\u201d Chiwalan teyet, mach ayoco Comam Dios yipo heyanma ta mach chewatx\u02c8e isc\u02c8ulal. Wal xin chinyehan teyet ta ayco Comam Dios yipo wanmahan yu chinwatx\u02c8ehan isc\u02c8ulal."
                },
                "19": {
                    "verse_nr": "19",
                    "verse": "Hex ti\u02c8, cheyayto yul heyanma tato hune\u02c8n\u0308ech\u02c8an Comam Dios. Caw c\u02c8ul hune\u02c8 tu\u02c8, yaj ma\u1e8dn\u0308etaj hune\u02c8 tu\u02c8 yilal yehi. Hacpax tu\u02c8 ebnaj ischejab naj matzwalil, yohta ebnaj tato hune\u02c8n\u0308ech\u02c8an Comam Dios. Caw xin chiluyluncan\u0308 ebnaj xiwquilal yet chisnaniti ebnaj Comam."
                },
                "20": {
                    "verse_nr": "20",
                    "verse": "\u00a1Tzet hesucal! Cheyala ta ayco heyanma yin\u0308 Comam, machi xin chebeybaln\u0308e tzet choche Comam. Ha\u02c8 xin chalniloj ta machi heyanma yin\u0308 Comam."
                },
                "21": {
                    "verse_nr": "21",
                    "verse": "Naweti yin\u0308 jichmam Abraham; isyije icham yinito isc\u02c8ahol yin\u0308 xahanbalil. Yu tzet iswatx\u02c8e icham tu\u02c8, yuxin occano icham c\u02c8ulal yul sat Comam Dios."
                },
                "22": {
                    "verse_nr": "22",
                    "verse": "Hac tu\u02c8 xin chu johtan\u0308eniloj ta yaco yanma icham Abraham yin\u0308 Comam Dios, yuto isyije icham tzet ak\u02c8lax iswatx\u02c8e, hac tu\u02c8 xin yu isyenicanilo isba ta ayco yanma icham yin\u0308 Comam Dios."
                },
                "23": {
                    "verse_nr": "23",
                    "verse": "Hac tu\u02c8 yu yijni isba yin\u0308 tzet halbilcano yul Yum Comam Dios bay chala: \u201cCaw yaco yanma icham Abraham yin\u0308 tzet yal Comam Dios, yu hune\u02c8 tu\u02c8 xin cancano icham c\u02c8ulal yul sat Comam,\u201d \u1e8dicanoj. Yuxin yacanico Comam icham Abraham tu\u02c8 yamigohoj."
                },
                "24": {
                    "verse_nr": "24",
                    "verse": "Yuxin nachaojabilo heyu tato chon\u0308cancano c\u02c8ulal yul sat Comam Dios yu tzet chicowatx\u02c8e, ma\u1e8dn\u0308etaj yu janico janma yin\u0308."
                },
                "25": {
                    "verse_nr": "25",
                    "verse": "Hac tu\u02c8 yupaxo hune\u02c8 ix ix tx\u02c8oj ye iswi\u02c8, Rahab isbi. Cancano ix c\u02c8ulal yul sat Comam Dios yu yak\u02c8 ix bay way ebnaj ischejab Comam, yeb xin nanxa behal bay ischejto ix ebnaj yun\u0308e mach chitzabcha ebnaj."
                },
                "26": {
                    "verse_nr": "26",
                    "verse": "Haca\u02c8 hunu nimanile matxa yanma ayictoj, camomxa, hac tu\u02c8 ye hunu mac chihalni ta ayco yanma yin\u0308 Comam Dios, mach chisyijepaxo tzet chal Comam, naban\u0308e hune\u02c8 tu\u02c8."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ismul jak\u02c8 - Hex wu\u1e8dtaj, hex wanab, mach comono cheyocheco heyoc cuywawomal, yuto heyohtaj ta han\u0308on\u0308 chon\u0308cuywahi caw ec\u02c8balto chiilax yin\u0308 tzet chicowatx\u02c8e."
                },
                "2": {
                    "verse_nr": "2",
                    "verse": "Cosunil ayto ni\u1e8dtexa cotx\u02c8ojal yin\u0308 tzet chicowatx\u02c8e, yaja\u02c8 ta ay mac mach ch\u02c8aycay yin\u0308 istzoteli, ha\u02c8 hune\u02c8 mac tu\u02c8 caw c\u02c8ul, yuto chupaxo isk\u02c8oji iscachni sunil isnimanil yin\u0308ej istx\u02c8ojal."
                },
                "3": {
                    "verse_nr": "3",
                    "verse": "Chijacto ch\u02c8en freno yul isti\u02c8 no\u02c8 cheh yun\u0308e isyijen no\u02c8 tzet chijoche. Hac tu\u02c8 xin sunil isnimanil no\u02c8 chito bay chal coc\u02c8ul."
                },
                "4": {
                    "verse_nr": "4",
                    "verse": "Hactic\u02c8apax tu\u02c8 te\u02c8 barco caw nimej te\u02c8 yaj waxan\u0308ca chul tin\u0308na jak\u02c8ek\u02c8 yin\u0308 te\u02c8 yaj han\u0308ech\u02c8an nich\u02c8an tim\u00f3n chisbak\u02c8o naj piloto ha\u02c8 bay chisyije te\u02c8, cat isto te\u02c8 bay chal isc\u02c8ul naj."
                },
                "5": {
                    "verse_nr": "5",
                    "verse": "Hac tu\u02c8 ye nich\u02c8an jak\u02c8 ti\u02c8, caw nich\u02c8anch\u02c8an yaj caw can\u0308ye sic\u02c8lebil, haca\u02c8 hunu nich\u02c8an tz\u02c8it k\u02c8a\u02c8 chu isn\u0308usnilo huno niman k\u02c8eptalaj."
                },
                "6": {
                    "verse_nr": "6",
                    "verse": "Hac tu\u02c8 ye jak\u02c8 ti\u02c8, lahan yeb k\u02c8a k\u02c8a\u02c8, mach isbi hanta istx\u02c8ojal ayco yin\u0308; yetbi conimanil yehi yuxin sunil conimanil chu yetaxto yu. Hune\u02c8 k\u02c8a k\u02c8a\u02c8 tu\u02c8, haca\u02c8tic\u02c8a yul hune\u02c8 niman k\u02c8a\u02c8 mach istan\u0308bal chitit isk\u02c8ak\u02c8al, hac tu\u02c8 xin chu yetaxcanto sunil cobeybal."
                },
                "7": {
                    "verse_nr": "7",
                    "verse": "Han\u0308on\u0308 anma hon\u0308 ti\u02c8 chon\u0308k\u02c8oji cocuyni sunilej no\u02c8 xol telajil nok\u02c8; no\u02c8 ch\u02c8ic, no\u02c8 laba yebej no nok\u02c8 ay xol ha\u02c8 mar."
                },
                "8": {
                    "verse_nr": "8",
                    "verse": "Yaja\u02c8 wal jak\u02c8 ti\u02c8 xin, mach chon\u0308k\u02c8oji cocuyni. Lahan yeb huno istx\u02c8ojal mach chak\u02c8 cacha\u02c8 isba, lahan haca\u02c8 veneno chon\u0308ak\u02c8ni camoj."
                },
                "9": {
                    "verse_nr": "9",
                    "verse": "Ha\u02c8tic\u02c8a jak\u02c8 ti\u02c8 xin, chalni c\u02c8ulla tzoti\u02c8 yin\u0308 Comam Dios Mame, ha\u02c8tic\u02c8a xin chihalni tzoti\u02c8 tx\u02c8oj yin\u0308 jet anmahil watx\u02c8ebil yu Comam Dios. Ha\u02c8 anma tu\u02c8 xin, yechel Comam yehi."
                },
                "10": {
                    "verse_nr": "10",
                    "verse": "Yul coti\u02c8 ch\u02c8elti tzoti\u02c8 c\u02c8ul, yultic\u02c8apaxo coti\u02c8, ch\u02c8elpaxti tzoti\u02c8 tx\u02c8oj. Wal xin wu\u1e8dtaj, wanab, mach cheyute heba haca\u02c8 tu\u02c8."
                },
                "11": {
                    "verse_nr": "11",
                    "verse": "Haca\u02c8 hunu isnuk\u02c8 ha ha\u02c8 tinan\u0308, mach chiahilo ha ha\u02c8 chi\u02c8 yeb xin ha ha\u02c8 c\u02c8ah."
                },
                "12": {
                    "verse_nr": "12",
                    "verse": "Hacpax tu\u02c8 hunu yoj te\u02c8 higo, mach chu yak\u02c8ni te\u02c8 sat te\u02c8 aceituna, yeb hunu yoj te\u02c8 uva mach chu yak\u02c8ni te\u02c8 sat te\u02c8 higo. Hac tu\u02c8 ye isnuk\u02c8 hunu ha ha\u02c8, mach chu yahilo ha ha\u02c8 chi\u02c8 yeb xin ha\u02c8 c\u02c8achi\u02c8."
                },
                "13": {
                    "verse_nr": "13",
                    "verse": "Cohelanil chitit tet Comam Dios - Ta ay hunu mac texol caw ay isnabal yeb xin caw ay ishelanil, isyebabilo yin\u0308 isc\u02c8ulal chiswatx\u02c8e, yik\u02c8abayo isba yu hune\u02c8 ishelanil tu\u02c8."
                },
                "14": {
                    "verse_nr": "14",
                    "verse": "Yaj ta ayn\u0308etic\u02c8aco chichonc\u02c8ulal caw c\u02c8ah yul heyanma, yeb xin chewatx\u02c8e istx\u02c8ojal yin\u0308 heyet anmahil, cat xin heyalnipaxo heba c\u02c8ulal, wal xin caw lek\u02c8ti\u02c8 hex."
                },
                "15": {
                    "verse_nr": "15",
                    "verse": "Matxa taj tet Comam Dios chitit hune\u02c8 yitz\u02c8atil wi\u02c8e tu\u02c8, to yetxa sat yiban\u0308k\u02c8inal ti\u02c8 yehi, yetxa anma ye hune\u02c8 yitz\u02c8atil hewi\u02c8 tu\u02c8, yin\u0308 naj matzwalil chitita."
                },
                "16": {
                    "verse_nr": "16",
                    "verse": "Ta aytoco chichonc\u02c8ulal jin\u0308, yeb xin ta han\u0308on\u0308n\u0308e chijoche ch\u02c8oc cowinajil, ta hac tu\u02c8 mach lan\u0308ano cobelwi yin\u0308 istxolal, caw xin ayto sunil istx\u02c8ojal jin\u0308."
                },
                "17": {
                    "verse_nr": "17",
                    "verse": "Ta tet Comam Dios chitit cohelanil, matxa chon\u0308ec\u02c8 yin\u0308 istx\u02c8ojal, wal xin chon\u0308ec\u02c8 yin\u0308 ak\u02c8anc\u02c8ulal. C\u02c8ulch\u02c8an chijute coc\u02c8ul, cat istz\u02c8ay coc\u02c8ul yin\u0308 jet anmahil, lahanpaxo jet anmahil yul cosat, yeb xin ist\u02c8in\u0308aniln\u0308etic\u02c8a chijala."
                },
                "18": {
                    "verse_nr": "18",
                    "verse": "Ta ak\u02c8anc\u02c8ulal chicowatx\u02c8e, chicochah ispaj, ha\u02c8 ton istoholal."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mach chu heyetbin\u0308en heba yeb istx\u02c8ojal - \u00bfBay chititico nimeta howal yeb xin ni\u1e8dte howal texol? Wal xin yu huntek\u02c8an istx\u02c8ojal chimunla yul heyanma yuxin cheyak\u02c8le howal."
                },
                "2": {
                    "verse_nr": "2",
                    "verse": "Hex ti\u02c8 tzijxan\u0308e tzet ye tu\u02c8 cheyochecoj, yaj mach chexk\u02c8oji yin\u0308, yu hune\u02c8 tu\u02c8 xin chiec\u02c8 yul hewi\u02c8 hepotx\u02c8wahi, yeb xin chichiwaco hec\u02c8ul yin\u0308 mac ay tzet aya. Yu mach chu yoc heyetoj, yuxin ch\u02c8ah howal texol. Wal xin mach ch\u02c8ak\u02c8lax teyet tzet cheyoche tu\u02c8 yu mach chek\u02c8an tet Comam Dios."
                },
                "3": {
                    "verse_nr": "3",
                    "verse": "Waxan\u0308ca chek\u02c8ana, yaj mach ch\u02c8ak\u02c8lax teyet yuto mach c\u02c8ulo chu hek\u02c8anni, yuto yu heyetanto yin\u0308 istx\u02c8ojal cheyoche."
                },
                "4": {
                    "verse_nr": "4",
                    "verse": "Hex ti\u02c8, caw mach yijemojex, yuto caw cheyocheto heyoc hewatx\u02c8en tzet ye tu\u02c8 tx\u02c8oj ay yul sat yiban\u0308k\u02c8inal ti\u02c8. Yu hune\u02c8 tu\u02c8 xin, chexoccano howal yin\u0308 Comam Dios."
                },
                "5": {
                    "verse_nr": "5",
                    "verse": "Tajca ch\u02c8ec\u02c8 yin\u0308 henabal tato machi nich\u02c8ano tzet yelapno ye Istzoti\u02c8 Comam Dios tz\u02c8ibn\u0308ebilcano yul Hum, bay chala: \u201cHa\u02c8 Comam Dios an\u0308ecanico Comam Esp\u00edritu Santo jin\u0308, Comam Esp\u00edritu tu\u02c8 xahan ayon\u0308 yu, yuxin choche Comam ta han\u0308e Comam chicoxahann\u0308e,\u201d \u1e8diayoj."
                },
                "6": {
                    "verse_nr": "6",
                    "verse": "Yu isc\u02c8ulch\u02c8anil isc\u02c8ul Comam, yuxin chicolwa Comam jin\u0308. Chalnipaxo yul Yum Comam haca\u02c8 ti\u02c8: \u201cChitit ishowal Comam yin\u0308 anma caw lek\u02c8ti\u02c8 chute isba. Walpaxo mac chiyo isba xin, caw chitzala Comam Dios yin\u0308,\u201d \u1e8diayoj."
                },
                "7": {
                    "verse_nr": "7",
                    "verse": "Yuxin yijemojab chijute coba tet Comam Dios, cat copahnito naj matzwalil, hac tu\u02c8 xin ch\u02c8elcan\u0308 naj jet."
                },
                "8": {
                    "verse_nr": "8",
                    "verse": "Hitzojon\u0308weco isc\u02c8atan\u0308 Comam Dios, haxinwal chihitzico Comam coc\u02c8atan\u0308. Hex mulum, tacojab hec\u02c8ul teyin\u0308 yu istx\u02c8ojal chewatx\u02c8e, yuto caw yilal hesajn\u0308en heyanma yul sat Comam Dios. Haca\u02c8 hex chito heyocheto yet yul sat yiban\u0308k\u02c8inal ti\u02c8, cat hexahann\u0308enpaxo Comam heyalni."
                },
                "9": {
                    "verse_nr": "9",
                    "verse": "Ocojab bisc\u02c8ulal yin\u0308 heyanma, tacojab hec\u02c8ul yet chenanitij. Ok\u02c8an\u0308we sic\u02c8lebil yu hemul hex caw xaquextzebi yu heyochen istx\u02c8ojal. Ocan\u0308we yin\u0308 ok\u02c8il hex caw chextzala sic\u02c8lebil yin\u0308 tzet chak\u02c8 hune\u02c8 yul sat yiban\u0308k\u02c8inal ti\u02c8, meltzan\u0308weco yin\u0308 bisc\u02c8ulal."
                },
                "10": {
                    "verse_nr": "10",
                    "verse": "Iweyo heba tet Comam Dios, hac tu\u02c8 xin chexilaxcan\u0308 yu Comam."
                },
                "11": {
                    "verse_nr": "11",
                    "verse": "Machojab cheyalle hek\u02c8umal - Hex wu\u1e8dtaj, hex wanab, mach cheyalle hek\u02c8umal hunujex, yuto ta ay mac chihalni isk\u02c8umal yu\u1e8dtaj maca yanab, lan\u0308an yalni isk\u02c8umal chejbanile yet Comam Dios. Maca ta cheyala ta mach c\u02c8ulo yeco hunu heyu\u1e8dtaj maca heyanab, lan\u0308an heyalni tato chejbanile yet Comam mach c\u02c8uloj. Hac tu\u02c8 xin lan\u0308an heyanico heba juezal yin\u0308 chejbanile yet Comam tu\u02c8, mach xin lan\u0308ano heyijeni."
                },
                "12": {
                    "verse_nr": "12",
                    "verse": "Ha\u02c8 hune\u02c8 mac ak\u02c8n\u0308e chejbanile tu\u02c8, ha\u02c8tic\u02c8a xin ayco juezal. Ha\u02c8 xin chu yak\u02c8ni colbanile yeb xin chu con\u0308yanico yin\u0308 isya\u02c8tajil. Wal hunujon\u0308 xin machi yu joc jilno tzet chielico hunu ju\u1e8dtaj maca janab, yuto han\u0308c\u02c8an\u0308e Comam Dios chu yilni tzet chielicoj."
                },
                "13": {
                    "verse_nr": "13",
                    "verse": "Mach johtajo tzet jeco hecal cabe - Abewecanojex cheyal haca\u02c8 ti\u02c8: \u201cYet hecal maca yet cabe chon\u0308to munil yul hune\u02c8 niman con\u0308ob yin\u0308 hunu habil. Ha\u02c8 bey tu\u02c8 xin chijaco hunu niman cotxon\u0308, hac tu\u02c8 xin caw niman comelyu chicocutxba,\u201d quexchi."
                },
                "14": {
                    "verse_nr": "14",
                    "verse": "Yaja\u02c8 mach heyohta tzet heyeco yet hecal maca cabe. Sak\u02c8al heyalni, yaja\u02c8 cocawil yul sat yiban\u0308k\u02c8inal ti\u02c8, lahan yeb ni\u1e8dte moyan, ton\u0308e chisye isba hunep cat isc\u02c8aycan\u0308."
                },
                "15": {
                    "verse_nr": "15",
                    "verse": "Ha\u02c8 hune\u02c8 wal heyalni: \u201cTa chiel yin\u0308 isc\u02c8ul Comam Dios Jahawil, ayn\u0308etic\u02c8a cocawil, chicowatx\u02c8e hune\u02c8 ti\u02c8 maca hune\u02c8xa tu\u02c8,\u201d ha\u02c8 hune\u02c8 tu\u02c8 wal heyalni."
                },
                "16": {
                    "verse_nr": "16",
                    "verse": "Yaja\u02c8 hex ti\u02c8, mach haco tu\u02c8 heyalni, to ha\u02c8 hune\u02c8 cheyala: \u201cChicowatx\u02c8e hune\u02c8 ti\u02c8, cat cowatx\u02c8en hune\u02c8xa tu\u02c8,\u201d quexchi yul heyet hechuquil. Ha\u02c8 xin chalniloj ta mach cheyiyo heba tet Comam Dios. Caw xin tx\u02c8oj hune\u02c8 tu\u02c8 yul sat Comam."
                },
                "17": {
                    "verse_nr": "17",
                    "verse": "Ta johtaj ta c\u02c8ul cowatx\u02c8en hunu tzet ye tu\u02c8, tzujan tu\u02c8 xin mach chicowatx\u02c8epaxoj, chijaco comul yul sat Comam Dios."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Tzet ch\u02c8elico ebnaj k\u02c8alom - Hex k\u02c8alom hex ti\u02c8, abewecanoj. \u00a1Ok\u02c8an\u0308we yin\u0308 caw ip teyin\u0308 yuto lan\u0308an yul istiempohal bay ch\u02c8ec\u02c8oya\u02c8 heyanma!"
                },
                "2": {
                    "verse_nr": "2",
                    "verse": "Sunil hek\u02c8alomal lan\u0308an isk\u02c8atoj yeb xin xil hek\u02c8ap holqui\u1e8dtaxan\u0308e yu no\u02c8 ih."
                },
                "3": {
                    "verse_nr": "3",
                    "verse": "Sunil hemelyu tenbabilxato tu\u02c8 xin, ayxa isk\u02c8uxewal ch\u02c8en, ha\u02c8 chin\u0308uswaho teyin\u0308 yul sat Comam Dios cat quexistan\u0308tzeniloj, haca\u02c8 istz\u02c8ato hunu tzet ye tu\u02c8 yul k\u02c8a\u02c8. Ha\u02c8 hek\u02c8alomal tenbabil heyu tu\u02c8, ha\u02c8 ch\u02c8oco ak\u02c8oc\u02c8ule teyin\u0308 yin\u0308 islahobal tz\u02c8ayic."
                },
                "4": {
                    "verse_nr": "4",
                    "verse": "Hanta istohol ebnaj hemunlawom mach heyak\u02c8 yin\u0308 hemunil. Ha\u02c8 hune\u02c8 tu\u02c8 xin chitit istz\u02c8acti\u02c8al teyiban\u0308, yuto xayabe Comam Dios yel yaw ebnaj munlawom tu\u02c8, Comam yahawil yin\u0308 ebnaj \u00e1ngel ay satcan\u0308."
                },
                "5": {
                    "verse_nr": "5",
                    "verse": "Hex k\u02c8alomex ti\u02c8, caw xaheyak\u02c8 yoche heyanma yul sat yiban\u0308k\u02c8inal ti\u02c8, yin\u0308 sunil tzet cheyoche, yuxin caw bak\u02c8ichexxa. Haca\u02c8 no\u02c8 wacax caw bak\u02c8ich, lan\u0308anxa yapni istiempohal ispotx\u02c8laxi."
                },
                "6": {
                    "verse_nr": "6",
                    "verse": "Hex k\u02c8alomex ti\u02c8 checawxeco ismul anma yiban\u0308, huntek\u02c8an isc\u02c8ulaln\u0308e chiswatx\u02c8e. Cheyak\u02c8nipaxo camo ebnaj yu mach chu iscolni isba ebnaj teyet."
                },
                "7": {
                    "verse_nr": "7",
                    "verse": "Nimanojab cheyute hec\u02c8ul masanta yet chul Comam Jesucristo - Hex wu\u1e8dtaj, hex wanab, niman cheyute hec\u02c8ul masanto yet chul Comam Jesucristo, haca\u02c8 chu hunu naj munlawom niman isc\u02c8ul naj yechman yoc ha\u02c8 n\u0308ab. Nimanpaxo chute isc\u02c8ul naj yechman yelilo sat istz\u02c8unub."
                },
                "8": {
                    "verse_nr": "8",
                    "verse": "Hacojab tu\u02c8 cheyute, nimanojab cheyute hec\u02c8ul. Lin\u0308bawe heba yin\u0308 Comam, yuto toxa chul Comam."
                },
                "9": {
                    "verse_nr": "9",
                    "verse": "Wu\u1e8dtaj, wanab, mach chexoc ak\u02c8oc\u02c8ule teyin\u0308 hununex, haxinwal yet ch\u02c8apni istz\u02c8ayical yillaxi tzet chexelicoj, mach hemul ch\u02c8ilcha yu Comam. Yuto ha\u02c8 Comam alcal yecoj, cawilxa yeti Comam."
                },
                "10": {
                    "verse_nr": "10",
                    "verse": "Wu\u1e8dtaj, wanab ha\u02c8 ebnaj ischejab Comam Dios halni Istzoti\u02c8 Comam yet payat techa yu ebnaj yijlen isya\u02c8tajil, caw aypaxo isnimanil isc\u02c8ul ebnaj; yuxin techahojab heyu haca\u02c8 yak\u02c8le ebnaj tu\u02c8."
                },
                "11": {
                    "verse_nr": "11",
                    "verse": "Ha\u02c8 mac ay isnimanil isc\u02c8ul istecha isya\u02c8tajil yu, caw sak\u02c8al yet yul cosatan\u0308. Hex ti\u02c8 xaheyabe yin\u0308 tzet yu istecha isya\u02c8tajil yu naj Job, heyabenpaxoj tzet yu iscolwa Comam Dios yin\u0308 naj yet tzujanxa, yuto caw c\u02c8ul Comam Dios yeb xin chitz\u02c8ay isc\u02c8ul Comam yin\u0308 anma."
                },
                "12": {
                    "verse_nr": "12",
                    "verse": "Wal xin hex wu\u1e8dtaj hex wanab, ay hune\u02c8 caw yilal yehi, ta ay tzet choche hec\u02c8ul cheyala mach cheyak\u02c8 binaho satcan\u0308 maca tx\u02c8o tx\u02c8otx\u02c8 maca hunuxa tzet ye tu\u02c8 yak\u02c8ni isba yin\u0308 tzet cheyala. Hayet cheyalni ho\u02c8 yelojab cheyala. Hayet cheyalni machoj, machojabi; haxinwal mach chexyato Comam yin\u0308 isya\u02c8tajil."
                },
                "13": {
                    "verse_nr": "13",
                    "verse": "Ta ay hunujex bisc\u02c8ulal heyehi, ocan\u0308we txahloj. Taca tzalahilal heye xin, bitn\u0308ewe Comam Dios."
                },
                "14": {
                    "verse_nr": "14",
                    "verse": "Ta ay mac ya\u02c8ay, yawtehab ebnaj anciano yet iglesia. Haxa ebnaj anciano tu\u02c8 xin, chitxahli yin\u0308, cat ismasnico ebnaj aceite yin\u0308 mac ya\u02c8ay tu\u02c8 yin\u0308 isbi Comam Jesucristo Jahawil."
                },
                "15": {
                    "verse_nr": "15",
                    "verse": "Hayet chextxahli yin\u0308 sunil heyanma xin, chicawxican\u0308 hune\u02c8 mac ya\u02c8ay tu\u02c8. Ta ay ismul hune\u02c8 mac ya\u02c8ay tu\u02c8 xin, chak\u02c8cano nimanc\u02c8ulal Comam yin\u0308."
                },
                "16": {
                    "verse_nr": "16",
                    "verse": "Yuxin yilal heyallenati hemul teyet hununex, cat hetxahli yin\u0308 ebnaj ju\u1e8dtaj yeb ebix janab tet Comam, cat heyan\u0308chacanoj. Yuto ebnaj c\u02c8ul yul sat Comam Dios, hayet chitxahli ebnaj yin\u0308 sunil yanma, caw niman isyaxil ch\u02c8aycano yiban\u0308 yu Comam."
                },
                "17": {
                    "verse_nr": "17",
                    "verse": "Haca\u02c8 naj El\u00edas ischejab Comam Dios yet payat, anma naj haca\u02c8 han\u0308on\u0308 ti\u02c8, yaja\u02c8 yin\u0308 sunil yanma naj txahli naj tet Comam Dios yun\u0308e mach chak\u02c8 ha\u02c8 n\u0308ab. Yuxin mach yak\u02c8 ha\u02c8 n\u0308ab yicta iscan\u0308 habil."
                },
                "18": {
                    "verse_nr": "18",
                    "verse": "Hato yet istxahlipaxo naj hunelxa yichipaxico yak\u02c8ni n\u0308ab. Hac tu\u02c8 xin yak\u02c8ni sat tz\u02c8unub hunelxa."
                },
                "19": {
                    "verse_nr": "19",
                    "verse": "Hex wu\u1e8dtaj, hex wanab, ta ay hunu mac texol chisheq\u02c8uilo isba yin\u0308 Istzoti\u02c8 Comam, aypaxo xin hunujex chexoc tzotelo tet yin\u0308 yet Comam, cat ismeltzoco yul isk\u02c8ab Comam hunelxa."
                },
                "20": {
                    "verse_nr": "20",
                    "verse": "Ohtan\u0308ewecaniloj tato ha\u02c8 hune\u02c8 mac chinilo hunu naj mulum yin\u0308 istx\u02c8ojal bay aycoj, lan\u0308an iscolchalo hune\u02c8 mac mulum tu\u02c8 yul isk\u02c8ab camical. Hac tu\u02c8 xin tx\u02c8i\u02c8alpaxo ismul hune\u02c8 mac tu\u02c8 chitan\u0308cano yul sat Comam Dios."
                }
            }
        }
    }
}