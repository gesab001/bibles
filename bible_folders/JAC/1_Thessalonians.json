{
    "version": "JAC",
    "book_name": "1 Thessalonians",
    "book_nr": "52",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "ISBABEL CARTA NAJ SAN PABLO YATO TET MACTA AYXACO YUL ISK\u02c8AB COMAM BEY TESAL\u00d3NICA - Yichebanil iscarta naj Pablo - Hanin Pablo inti\u02c8an, yeb ju\u1e8dta Silvano yeb ju\u1e8dta Timoteo, chicotz\u02c8ibn\u0308etojan\u0308 hune\u02c8 carta ti\u02c8 teyet hesunil hex ayexxaco yul isk\u02c8ab Comam Dios bey con\u0308ob Tesal\u00f3nica, hex hunxa heye yin\u0308 Comam Dios Mame, yeb yin\u0308 Comam Jesucristo. Yak\u02c8ab Comam isc\u02c8ulch\u02c8anil isc\u02c8ul yeb ak\u02c8anc\u02c8ulal teyet."
                },
                "2": {
                    "verse_nr": "2",
                    "verse": "Caw c\u02c8ul isbeybal anma ah Tesal\u00f3nica ayxaco yul isk\u02c8ab Comam - Ma\u1e8dtic\u02c8a chicobejan\u0308 jak\u02c8nihan\u0308 yuch\u02c8andiosal tet Comam Dios teyin\u0308 hesunil, cat quexconanitijan\u0308 yin\u0308 cotxahan\u0308 tet Comam Dios."
                },
                "3": {
                    "verse_nr": "3",
                    "verse": "Ayon\u0308n\u0308etic\u02c8acojan\u0308 quexconanitijan\u0308 yin\u0308 cotxahan\u0308 tet Comam Dios Mame yu hemunil yin\u0308 Comam, yu xaheyayto yul heyanma yin\u0308 yet Comam, cheyijenpaxo yin\u0308 tzet chal Comam yuto caw ayco heyanma yin\u0308 Comam. Cheyak\u02c8nipaxo techaho sunil isya\u02c8tajil chiay teyiban\u0308, yuto caw ayco Comam Jesucristo yipo hec\u02c8ul."
                },
                "4": {
                    "verse_nr": "4",
                    "verse": "Hex wu\u1e8dtaj hex wanab, caw ochebilex yu Comam Jesucristo, yeb xin johtaj tato ha\u02c8 Comam Dios sic\u02c8n\u0308ehexcanoj."
                },
                "5": {
                    "verse_nr": "5",
                    "verse": "Yet jalnihan\u0308 cuybanile yet colbanile teyet, ma\u1e8dn\u0308etaj cotzoti\u02c8an\u0308 munlahi, to ha\u02c8 hun yip Comam Esp\u00edritu Santo munla teyin\u0308, caw xin johtajan\u0308 tato hune\u02c8 cuybanile tu\u02c8 caw yel chalcanoj. Walex hex ti\u02c8, heyohtaj tato c\u02c8ul jute cobahan\u0308 texol, cosaynihan\u0308 baytet isc\u02c8ulalo teyin\u0308."
                },
                "6": {
                    "verse_nr": "6",
                    "verse": "Haxa hex ti\u02c8 xin quexoc tzujno yin\u0308ej isc\u02c8ulal coyecanojan\u0308, yeb xin beybale isyecano Comam Jesucristo, hechahnicano Istzoti\u02c8 Comam yin\u0308 caw tzalahilal chiyak\u02c8 Comam Esp\u00edritu Santo, waxan\u0308ca yet hechahni tu\u02c8 heyil isya\u02c8tajil yu anma."
                },
                "7": {
                    "verse_nr": "7",
                    "verse": "Hac tu\u02c8 yu heyenilo isc\u02c8ulal yin\u0308 sat sunil macta ayxaco yul isk\u02c8ab Comam ay bey yul ismajul Macedonia yeb ismajul Acaya."
                },
                "8": {
                    "verse_nr": "8",
                    "verse": "Yu hune\u02c8 hebeybal tu\u02c8 pujnacan\u0308 yabelaxilo Istzoti\u02c8 Comam, yaj ma\u1e8dn\u0308etaj yul ismajul Macedonia yeb Acaya, wal xin caw sunil yulajla con\u0308ob ohtan\u0308elaxiloj tato heyayto yul heyanma yin\u0308 Comam Dios, yuxin matxa tzet wal jalnihan\u0308 tet anma yin\u0308 hune\u02c8 tu\u02c8."
                },
                "9": {
                    "verse_nr": "9",
                    "verse": "Ha\u02c8 caw anma tu\u02c8 chalni tzet yu cobeyc\u02c8ojan\u0308 texol, yeb xin ta caw c\u02c8ul yu con\u0308hechahnihan\u0308, yeb yin\u0308 tzet yu hebejni hetxahli tet hetio\u1e8d, heyoc heyijen tzet chal Comam Dios itzitz, yeb caw Dios yin\u0308 caw isyelal."
                },
                "10": {
                    "verse_nr": "10",
                    "verse": "Chiyalpaxo anma tu\u02c8, tato caw ayco yin\u0308 heyanma heyechman Isc\u02c8ahol Comam Dios chitit yul satcan\u0308, ha\u02c8 ton Comam Jesucristo itzitzbican\u0308 xol camom yu yip Comam Dios. Ha\u02c8 xin chon\u0308colni xol hune\u02c8 niman isya\u02c8tajil chihul yu Comam Dios."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Cuybanile yin\u0308 tzet yu ismunla naj Pablo bey yul con\u0308ob Tesal\u00f3nica - Hex wu\u1e8dtaj hex wanab, caw heyohtaj tato mach naban\u0308eho con\u0308beyc\u02c8ojan\u0308 texol."
                },
                "2": {
                    "verse_nr": "2",
                    "verse": "Waxan\u0308ca yet yalan\u0308to ma\u1e8dto chexcotuclehan\u0308 con\u0308bahlaxan\u0308, con\u0308mak\u02c8laxpaxojan\u0308 bey yul con\u0308ob Filipos haca\u02c8 yu heyabeni. Yaj ma\u1e8dtic\u02c8a con\u0308xiwan\u0308 yuto Comam Dios colwa jin\u0308an\u0308. Hac tu\u02c8 yu copujbanic\u02c8ojan\u0308 Tzoti\u02c8 c\u02c8ul yet colbanile texol, waxan\u0308ca caw howbi anma jin\u0308an\u0308."
                },
                "3": {
                    "verse_nr": "3",
                    "verse": "Han\u0308on\u0308ti\u02c8an\u0308, ma\u1e8dtaj tzoti\u02c8 mach yelo jalan\u0308 yet jec\u02c8tu\u02c8an\u0308, ma\u1e8dtajpaxo istx\u02c8ojal nabil juhan\u0308 yeb mach etalo nan juhan\u0308."
                },
                "4": {
                    "verse_nr": "4",
                    "verse": "Wal xin Comam Dios sayn\u0308eon\u0308icojan\u0308, yak\u02c8nicano Comam hune\u02c8 comunilti\u02c8an\u0308 yin\u0308 jalnic\u02c8ojan\u0308 Tzoti\u02c8 c\u02c8ul yet colbanile. Yuxinto ma\u1e8dtaj tzet choche isc\u02c8ul anma chicosayic\u02c8ojan\u0308, to ha\u02c8 tzet choche isc\u02c8ul Comam Dios, yuto yohta Comam tzet nabil juhan\u0308."
                },
                "5": {
                    "verse_nr": "5",
                    "verse": "Hex ti\u02c8 heyohtaj, yeb xin yohtapaxo Comam Dios tato ma\u1e8dtic\u02c8a hunelo quexcomontehan\u0308 yu tzoti\u02c8 c\u02c8ulch\u02c8an yoqui. Machipaxo tzoti\u02c8 ak\u02c8ni ayo hec\u02c8ul jalan\u0308 yun\u0308e jinilojan\u0308 melyu teyin\u0308."
                },
                "6": {
                    "verse_nr": "6",
                    "verse": "Ma\u1e8dtaj yu heyanico comayan\u0308 yuxin chon\u0308ec\u02c8an\u0308, maca yu jallaxan\u0308 nime anmahil yu anma."
                },
                "7": {
                    "verse_nr": "7",
                    "verse": "Waxan\u0308ca xin ay jipan\u0308 jalnihan\u0308 teyet tato con\u0308heyilan\u0308 yuto ischejab Comam Jesucristo jehan\u0308, yaja\u02c8 xin mach haco tu\u02c8 jutehan\u0308. Ha\u02c8 jetan\u0308 to c\u02c8ulch\u02c8an jute coc\u02c8ulan\u0308 teyin\u0308 haca\u02c8 chiyu isya\u02c8iln\u0308en hunu ix mi\u02c8e ni\u1e8dte yunin."
                },
                "8": {
                    "verse_nr": "8",
                    "verse": "Caw chexcoya\u02c8iln\u0308ehan\u0308, yuxinto ma\u1e8dn\u0308etaj Tzoti\u02c8 c\u02c8ul yet colbanile jak\u02c8an\u0308 teyet, wal xin cohin cobahan\u0308 jak\u02c8ni camo cobahan\u0308 teyin\u0308, yuto caw chon\u0308tzalahan\u0308 teyin\u0308."
                },
                "9": {
                    "verse_nr": "9",
                    "verse": "Hex wu\u1e8dtaj hex wanab, tijab yul hec\u02c8ul hanta con\u0308siquihan\u0308 comunlahan\u0308, cosaynihan\u0308 yin\u0308 tzet chu yec\u02c8 juhan\u0308. Con\u0308munlahan\u0308 tz\u02c8ayical yeb ak\u02c8balil, yun\u0308e matzet chicok\u02c8anan\u0308 teyet yet jec\u02c8an\u0308 jalnoc\u02c8ojan\u0308 Tzoti\u02c8 c\u02c8ul yet colbanile texol."
                },
                "10": {
                    "verse_nr": "10",
                    "verse": "Hex cawex chu heyalni yeb xin testigo Comam Dios yin\u0308 tato caw c\u02c8ul jute cobahan\u0308, yeb han\u0308c\u02c8an\u0308e istoholal cowatx\u02c8ehan\u0308 yet jec\u02c8an\u0308 texol hex ayexxaco yul isk\u02c8ab Comam. Machi xin hunu mac chu yalni ta tx\u02c8oj cowatx\u02c8ehan\u0308 texol."
                },
                "11": {
                    "verse_nr": "11",
                    "verse": "Heyohtapaxoj tato caw quexjiptzehan\u0308, jak\u02c8nipaxojan\u0308 yak\u02c8lobal hec\u02c8ul haca\u02c8 chu hunu naj mame yin\u0308 yuninal."
                },
                "12": {
                    "verse_nr": "12",
                    "verse": "Jalnipaxojan\u0308 teyet hununex tato c\u02c8ul cheyute heba, yuto ayexxaco yul isk\u02c8ab Comam Dios. Ha\u02c8 Comam awten\u0308eon\u0308ic\u02c8o yul isk\u02c8ab yeb yu cochahni sunil isc\u02c8ulch\u02c8anil Comam."
                },
                "13": {
                    "verse_nr": "13",
                    "verse": "Yu hune\u02c8 tu\u02c8, chijak\u02c8an\u0308 yuch\u02c8andiosal tet Comam Dios, yuto yet heyaben Istzoti\u02c8 Comam jalan\u0308 teyet, haca\u02c8 caw Istzoti\u02c8 Comam yu hechahnicanoj, mach haca\u02c8o comon tzoti\u02c8 chal anma. Yin\u0308 caw yeli Istzoti\u02c8 Comam Dios hune\u02c8 tu\u02c8, ha\u02c8 xin chimunla yul heyanma yettax hechahnicanoj."
                },
                "14": {
                    "verse_nr": "14",
                    "verse": "Hex wu\u1e8dtaj hex wanab, yet yak\u02c8lax ec\u02c8oya\u02c8 heyanma yu heyet con\u0308ob, caw lahan heyak\u02c8le yeb yuninal Comam Dios ay yul ismajul Judea, huntek\u02c8an mac yetxa Comam Jesucristo yehi, caw caj illax yu yet con\u0308ob Israel."
                },
                "15": {
                    "verse_nr": "15",
                    "verse": "Ha\u02c8 ebnaj israelita tu\u02c8 potx\u02c8ni camo Comam Jesucristo, haca\u02c8tic\u02c8a yu ispotx\u02c8ni camo ebnaj ebnaj ischejab Comam Dios ec\u02c8lena yettax payat, con\u0308iscajnipaxojan\u0308 ebnaj. Caw machi nich\u02c8ano isc\u02c8ulal ebnaj tu\u02c8 yul sat Comam Dios, yuto chiscaj ebnaj sunil anma."
                },
                "16": {
                    "verse_nr": "16",
                    "verse": "Mach chisje ebnaj ta chijalan\u0308 Tzoti\u02c8 yet colbanile tet anma mach Israeloj, hac tu\u02c8 chiyu yah sutsun ismul ebnaj yiban\u0308. Yaja\u02c8 wal tinan\u0308 xin xahul isya\u02c8tajil yiban\u0308 huntek\u02c8an anma tu\u02c8 yu Comam Dios."
                },
                "17": {
                    "verse_nr": "17",
                    "verse": "Choche naj Pablo isto bey con\u0308ob Tesal\u00f3nica hunelxa - Hex wu\u1e8dtaj hex wanab, yet jelan\u0308 texol hanic\u02c8 tiempohal, caw ayexn\u0308etic\u02c8aco yul janmahan\u0308, waxan\u0308ca xin mach chijilan\u0308 teyin\u0308. Caw xin jacojan\u0308 yin\u0308 coc\u02c8ulan\u0308 cotohan\u0308 quexjilnojan\u0308 hunelxa."
                },
                "18": {
                    "verse_nr": "18",
                    "verse": "\u00a1Caw jak\u02c8lehan\u0308 cotohan\u0308 quexjilnojan\u0308! Hanin Pablo inti\u02c8an tx\u02c8i\u02c8al el wochehan intohan quexwila\u02c8an, yaja\u02c8 yayo naj matzwalil isya\u02c8tajil yuxin ma\u1e8dtic\u02c8a yu cotohan\u0308 quexjilnojan\u0308."
                },
                "19": {
                    "verse_nr": "19",
                    "verse": "\u00bfMac yin\u0308 chicawxi coc\u02c8ulan\u0308? \u00bfMac yin\u0308 chitzala janmahan\u0308? Wal xin hex ton ispaj comunilan\u0308 chiak\u02c8ni tzalahilal. Teyin\u0308 caw chitit cotzalahilalan\u0308 yul sat Comam Jesucristo yet chihuli."
                },
                "20": {
                    "verse_nr": "20",
                    "verse": "Yin\u0308 caw yeli hex ti\u02c8 ayexico cotzalahilalojan\u0308, yeb ayexico comayojan\u0308 chiyute jabenan\u0308."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Caw xin matxa chitecha juhan\u0308 jabenan\u0308 tzet heyehicoj, yuxin oc yin\u0308 conabalan\u0308 cocancanojan\u0308 cochuquilan\u0308 bey yul con\u0308ob Atenas."
                },
                "2": {
                    "verse_nr": "2",
                    "verse": "Janitojan\u0308 naj ju\u1e8dta Timoteo quexistucle\u02c8, naj ayco ischejabo Comam Dios yin\u0308 yalnic\u02c8o Tzoti\u02c8 c\u02c8ul yet colbanile yin\u0308 Comam Jesucristo. Jatojan\u0308 naj quexistucle\u02c8 yun\u0308e yanico naj yip heyanma, yeb yun\u0308e cam hetoholban\u0308enico heba yin\u0308 Comam."
                },
                "3": {
                    "verse_nr": "3",
                    "verse": "Haxinwal machi hunojex chicabconcan\u0308 hec\u02c8ul yu isya\u02c8tajil chihul teyiban\u0308. Wal xin heyohtaxa tato yilal yec\u02c8ya\u02c8 janma yu ej isya\u02c8tajil chihul jiban\u0308."
                },
                "4": {
                    "verse_nr": "4",
                    "verse": "Yuxin yet jec\u02c8an\u0308 texol, jalcanojan\u0308 teyet tato yilal yul isya\u02c8tajil jiban\u0308, caw xin cheyila tato hac tu\u02c8 elicoj."
                },
                "5": {
                    "verse_nr": "5",
                    "verse": "Caw mach chitecha wuhan wabenan hanic\u02c8 heyecoj, yuxin inchejtojan naj Timoteo quexistucle\u02c8, yun\u0308e yilni naj hanic\u02c8 yeco heyanma yin\u0308 Comam bey tu\u02c8. Yuto ayco yin\u0308 inc\u02c8ulan c\u02c8uxantaxca quexyak\u02c8 subchaho naj matzwalil yin\u0308ej istx\u02c8ojal, yuto ta hac tu\u02c8 nabn\u0308em con\u0308munlahan\u0308 texol chal tu\u02c8, yaj machoj."
                },
                "6": {
                    "verse_nr": "6",
                    "verse": "Yaja\u02c8 wal tinan\u0308 xabeyc\u02c8o ju\u1e8dta Timoteo quexistucle\u02c8, ha\u02c8 naj xin initi tzoti\u02c8 tato caw hune\u02c8n\u0308etic\u02c8a ha\u02c8 yeco heyanma yin\u0308 Comam Dios, yebpaxo xin ta caw xahan cheyil heba hununex. Yal naj jetan\u0308 tato caw chitzala hec\u02c8ul jin\u0308an\u0308, chon\u0308henanitijan\u0308 yeb xin ta caw cheyoche con\u0308heyila\u02c8an\u0308, hac tu\u02c8 heyepaxico yin\u0308 coc\u02c8ulan\u0308, caw chijochehan\u0308 quexjila\u02c8paxojan\u0308."
                },
                "7": {
                    "verse_nr": "7",
                    "verse": "Wal tinan\u0308, hex wu\u1e8dtaj hex wanab, walca soman bisc\u02c8ulal yeb soman isya\u02c8tajil jehan\u0308 caw ak\u02c8lo coc\u02c8ulan\u0308 yet jabenan\u0308 tato caw hune\u02c8n\u0308e ha\u02c8 yehico heyanma yin\u0308 Comam Jesucristo."
                },
                "8": {
                    "verse_nr": "8",
                    "verse": "Hayet jabenan\u0308 tato tohol hebelwi yin\u0308 yet Comam caw occano janmahan\u0308 yin\u0308 tzalahilal."
                },
                "9": {
                    "verse_nr": "9",
                    "verse": "Tinan\u0308 xin mach chitxumcha juhan\u0308 tzet chu jak\u02c8nihan\u0308 yuch\u02c8andiosal tet Comam Dios teyin\u0308 yu hune\u02c8 icham tzalahilal chijabehan\u0308 heyu sata Comam Dios."
                },
                "10": {
                    "verse_nr": "10",
                    "verse": "Wal xin, caw hunun tz\u02c8ayic yeb hunun ak\u02c8bal cok\u02c8annihan\u0308 tet Comam tato chiyak\u02c8 Comam cohamanilan\u0308 cotohan\u0308 quexjilnojan\u0308, yun\u0308e cam hech\u02c8ib yin\u0308 heyanico heyanma yin\u0308 Comam Dios."
                },
                "11": {
                    "verse_nr": "11",
                    "verse": "Ha\u02c8ojab Comam Dios Mame yeb Comam Jesucristo, chicolwa jin\u0308an\u0308 yun\u0308e chiyu cotohan\u0308 quexjilnojan\u0308."
                },
                "12": {
                    "verse_nr": "12",
                    "verse": "Ha\u02c8ojab Comam chexak\u02c8ni ch\u02c8iboj, yeb yun\u0308e cam xahan cheyil heba hununex, cat hexahann\u0308en sunil anma, haca\u02c8tic\u02c8a isxahanil chexjilan\u0308 han\u0308on\u0308ti\u02c8an\u0308."
                },
                "13": {
                    "verse_nr": "13",
                    "verse": "Chijochepaxojan\u0308 tato chiyak\u02c8 Comam yip heyanma, haxinwal toholn\u0308e chiyu hebelwi. Machojab hemul chiilchati yul sat Comam Dios Mame yet chihul Comam Jesucristo hunelxa yeb sunil macta yetxa Comam yehi."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Hune\u02c8 beybale haca\u02c8 choche isc\u02c8ul Comam Dios - Hex wu\u1e8dtaj hex wanab, caw haca\u02c8tic\u02c8a yu hecuywicano jintajan\u0308 yin\u0308 tzet chiyu jak\u02c8ni tzalaho isc\u02c8ul Comam Dios, caw hac tu\u02c8 cheyute tinan\u0308. Yuxin chijaltojan\u0308 cat cotak\u02c8entojan\u0308 teyet, hacojtam Comam Jesucristo chihalnito teyet tato chelahico heyak\u02c8ni tzalaho isc\u02c8ul Comam Dios."
                },
                "2": {
                    "verse_nr": "2",
                    "verse": "Heyohtaj baytet hecuybanil ak\u02c8bil teyet juhan\u0308, yu ischejbanil Comam Jesucristo."
                },
                "3": {
                    "verse_nr": "3",
                    "verse": "Wal xin choche Comam Dios tato toholn\u0308etic\u02c8a hebeybal yul sat Comam, machojab hunu mac chiixli maca chiwinajli."
                },
                "4": {
                    "verse_nr": "4",
                    "verse": "C\u02c8ulojab tzet chi\u02c8ec\u02c8 yin\u0308 henabal, hune\u02c8n\u0308ehojab heyixal, ayojab yelapno ebix yul hesat."
                },
                "5": {
                    "verse_nr": "5",
                    "verse": "Machojabtaj tzet choche henimanil chi\u02c8ec\u02c8 yin\u0308 henabal, haca\u02c8 chute isba anma mach ohtan\u0308eho Comam Dios."
                },
                "6": {
                    "verse_nr": "6",
                    "verse": "Mach chu heyixn\u0308en yixal hunuxa heyu\u1e8dtaj, yuto ha\u02c8 mac chiuten huntek\u02c8an istx\u02c8ojal tu\u02c8 chiay isya\u02c8tajil yiban\u0308 yu Comam Dios, haca\u02c8tic\u02c8a yu jalnicanojan\u0308 teyet yeb haca\u02c8 yu quexcocachnicanojan\u0308."
                },
                "7": {
                    "verse_nr": "7",
                    "verse": "Yuto ma\u1e8dtaj yu cowatx\u02c8en istx\u02c8ojal yuxinto awtebilon\u0308 yu Comam Dios, walxinto yu copohnilo coba xol istx\u02c8ojal yuxin awtebilon\u0308."
                },
                "8": {
                    "verse_nr": "8",
                    "verse": "Macn\u0308etic\u02c8a chiyahni huntek\u02c8an cuybanile chiwalti\u02c8an, ma\u1e8dtaj hunu anma lan\u0308an isyahni, walxinto ha\u02c8 Comam Dios chisyaha, Comam ak\u02c8n\u0308e Comam Esp\u00edritu Santo jet."
                },
                "9": {
                    "verse_nr": "9",
                    "verse": "Wal yin\u0308 hexahann\u0308en heba hununex mach yilalo chintz\u02c8ibn\u0308etojan teyet, yuto cuybilexxa yu Comam Dios hexahann\u0308en heba hununex."
                },
                "10": {
                    "verse_nr": "10",
                    "verse": "Wohtajan tato caw xahan cheyil sunil macta ayxaco yul isk\u02c8ab Comam ay yul ismajul Macedonia, yaja\u02c8 chijaltojan\u0308 teyet tato cam chelahico hexahann\u0308en heba."
                },
                "11": {
                    "verse_nr": "11",
                    "verse": "Chiwaltojan teyet, aweco yin\u0308 heyanma heye yin\u0308 ak\u02c8anc\u02c8ulal, haweco hemunil yin\u0308 hec\u02c8ul. Munlahan\u0308wej, haca\u02c8tic\u02c8a jute jalnicanojan\u0308 teyet."
                },
                "12": {
                    "verse_nr": "12",
                    "verse": "Ta cheyije haca\u02c8 tu\u02c8, c\u02c8ul istzotel anma ma\u1e8dto ayoco yul isk\u02c8ab Comam teyin\u0308, yeb mach ya\u02c8tajo chi\u02c8ec\u02c8 heyu."
                },
                "13": {
                    "verse_nr": "13",
                    "verse": "Cuybanile yin\u0308 yet chihul Comam Jesucristo hunelxa - Hex wu\u1e8dtaj hex wanab, chijochehan\u0308 tato cheyohtan\u0308elo tzet chiyak\u02c8le anma ayxaco yul isk\u02c8ab Comam xalecamtoj, haxinwal mach cheyik\u02c8 bisc\u02c8ulal, haca\u02c8 anma machi bay chicawxi isc\u02c8ul."
                },
                "14": {
                    "verse_nr": "14",
                    "verse": "Haca\u02c8tic\u02c8a janayto yul janma tato cam Comam Jesucristo, yitzitzbipaxocan\u0308 xol camom hunelxa, hactic\u02c8apax tu\u02c8 janayto yul janma tato macta ayxaco yul isk\u02c8ab yet iscami chati Comam Dios yinta Comam Jesucristo yet chul Comam hunelxa."
                },
                "15": {
                    "verse_nr": "15",
                    "verse": "Yuxinto chijalan\u0308 hune\u02c8 cuybanile yet Comam Jesucristo ti\u02c8 teyet, tato han\u0308on\u0308 itzitzon\u0308 yet chul Comam hunelxa, mach chon\u0308babito sata anma xalecamtoj."
                },
                "16": {
                    "verse_nr": "16",
                    "verse": "Yuto hayet ch\u02c8awi Comam Jes\u00fas yet chak\u02c8ni chejbanile, cat yel yaw naj arc\u00e1ngel, cat yok\u02c8 istrompeta Comam Dios, cat istit Comam yul satcan\u0308; ha\u02c8 macta ayxaco yul isk\u02c8ab Comam yet iscami ha\u02c8 chiitzitzbican\u0308 babel."
                },
                "17": {
                    "verse_nr": "17",
                    "verse": "Wal han\u0308on\u0308 ayon\u0308toc\u02c8o xin, chon\u0308ilaxcan\u0308 yeb anma tu\u02c8, cat jah xol moyan cochahno Comam xol jak\u02c8ek\u02c8. Hac tu\u02c8 chu japni isc\u02c8atan\u0308 Comam yin\u0308 huneln\u0308e."
                },
                "18": {
                    "verse_nr": "18",
                    "verse": "Yuxinto iptzewe heba hununex yu hune\u02c8 cuybanile ti\u02c8."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Wal yin\u0308 tzet tiempohal yeb tzet orahil chiyu hune\u02c8 tu\u02c8, hex wu\u1e8dtaj hex wanab mach yilalo walnitojan teyet."
                },
                "2": {
                    "verse_nr": "2",
                    "verse": "Hex ti\u02c8 heyohtaxa yin\u0308 tzet chu yul Comam, lahan haca\u02c8 yet chihul lemna hunu naj elk\u02c8om yet ak\u02c8balil, yet tona nahul ay anma, hac tu\u02c8 xin chiyu yul Comam."
                },
                "3": {
                    "verse_nr": "3",
                    "verse": "Yuxin hayet chiyalni anma haca\u02c8 ti\u02c8: \u201cWal tinan\u0308 ak\u02c8anc\u02c8ulal xaye sunil,\u201d \u1e8di. Ha\u02c8 ton tu\u02c8 yet chihul lemna c\u02c8ayilal yiban\u0308 anma, haca\u02c8 yet chiichiti isya\u02c8il isc\u02c8ul hunu ix ix, hac tu\u02c8 chiyak\u02c8le anma, matxa chiyu iscolni isba."
                },
                "4": {
                    "verse_nr": "4",
                    "verse": "Yaj wal hex ti\u02c8 wu\u1e8dtaj wanab, matxa ayexoco xol k\u02c8ejholo, yuxin mach tona nahul ayex yet chihul lemna Comam, haca\u02c8 anma tona nahul aya yet chihul lemna naj elk\u02c8om yin\u0308."
                },
                "5": {
                    "verse_nr": "5",
                    "verse": "Walex ti\u02c8, yetxa issajilk\u02c8inal heyehi, haca\u02c8 mac chiec\u02c8 tz\u02c8ayical hac tu\u02c8 heyehi, yuxin matxa yeto ak\u02c8bal yeb k\u02c8ejholo heyehi."
                },
                "6": {
                    "verse_nr": "6",
                    "verse": "Yuxin machojab ayoco cowayan\u0308 haca\u02c8 huntek\u02c8an anma tu\u02c8. Wal xin majwahojon\u0308we yin\u0308 yulbal Comam, helanojab chijute coba."
                },
                "7": {
                    "verse_nr": "7",
                    "verse": "Johtaj ta yet ak\u02c8balil chiway anma, yebpaxo ak\u02c8balil chiuq\u02c8ui anma."
                },
                "8": {
                    "verse_nr": "8",
                    "verse": "Walon\u0308paxo han\u0308on\u0308 ti\u02c8 yeton\u0308xa issajilk\u02c8inal, yuxin toholojab chijute conabal. Yilal janico janma yin\u0308 Comam, yebpaxo xahanojab chijil coba cosunil. Ta hac tu\u02c8 chijute lahanon\u0308 haca\u02c8 ebnaj soldado chiscol isba yu ch\u02c8en ch\u02c8en pichbilico yin\u0308 istxam isc\u02c8ul. Haca\u02c8ojab yehato ch\u02c8en c\u02c8owi\u02c8e yin\u0308 iswi\u02c8 ebnaj soldado yu iscolni isba, hacojab tu\u02c8 iscawxi coc\u02c8ul yin\u0308 cocolbanil."
                },
                "9": {
                    "verse_nr": "9",
                    "verse": "Ma\u1e8dtaj yu yaniti Comam Dios ishowal jiban\u0308 yuxinto con\u0308issiq\u02c8uiloj, walxinto yu cochahni hune\u02c8 cocolbanil tet Comam Jesucristo."
                },
                "10": {
                    "verse_nr": "10",
                    "verse": "Yuto Comam Jesucristo cam coseleloj, yuxin waxan\u0308ca itzitzon\u0308 maca camomon\u0308xa yet chihul Comam, hunxan\u0308e chijucano yeb Comam cosunil."
                },
                "11": {
                    "verse_nr": "11",
                    "verse": "Yuxin iptzewe heba hununex, cat helin\u0308ban heba, haca\u02c8tic\u02c8a lan\u0308an heyuten tu\u02c8."
                },
                "12": {
                    "verse_nr": "12",
                    "verse": "Cuywa naj Pablo yin\u0308 anma ayxaco yul isk\u02c8ab Comam - Hex wu\u1e8dtaj hex wanab, chijaltojan\u0308 teyet tato yilal heyijen tzet chal ebnaj chimunla texol bey tu\u02c8, ebnaj chexijban yin\u0308 yet Comam, yeb chiak\u02c8ni hecuybanil."
                },
                "13": {
                    "verse_nr": "13",
                    "verse": "Nimanojab yelapno ebnaj yul hesat, xahanojab cheyil ebnaj, yuto yin\u0308 yet Comam chimunla ebnaj. Ehan\u0308we yin\u0308 ak\u02c8anc\u02c8ulal, machojab howal texol hununex."
                },
                "14": {
                    "verse_nr": "14",
                    "verse": "Hex wu\u1e8dtaj hex wanab, chijalpaxtojan\u0308 teyet tato checach mac mach chisje isc\u02c8ul chimunlahi. Iptzewe mac etza chipax yintaj, colwahan\u0308wepaxo yin\u0308 mac machi yip yanma yin\u0308 Comam. Ayojab henimanc\u02c8ulal teyin\u0308 hesunil."
                },
                "15": {
                    "verse_nr": "15",
                    "verse": "Cam cheyil heba, tajca chepajtze tet macta chiwatx\u02c8en istx\u02c8ojal teyin\u0308, wal xin ha\u02c8 heyet aweco yin\u0308 hec\u02c8ul hewatx\u02c8en isc\u02c8ulal teyin\u0308 hununex, yaj ma\u1e8dn\u0308etaj teyin\u0308, to yin\u0308paxo sunil anma."
                },
                "16": {
                    "verse_nr": "16",
                    "verse": "Tzalahilalojabn\u0308etic\u02c8a heye hunun tz\u02c8ayic."
                },
                "17": {
                    "verse_nr": "17",
                    "verse": "Txahlan\u0308we tet Comam Dios yin\u0308 sunilbal tiempo."
                },
                "18": {
                    "verse_nr": "18",
                    "verse": "Ak\u02c8we yuch\u02c8andiosal tet Comam Dios yin\u0308 sunil, yuto hac tu\u02c8 choche Comam teyin\u0308, yuto ayxaco heyanma yin\u0308 Comam Jesucristo."
                },
                "19": {
                    "verse_nr": "19",
                    "verse": "Mach cheyilo yip Comam Esp\u00edritu Santo yul heyanma."
                },
                "20": {
                    "verse_nr": "20",
                    "verse": "Mach cheyah chejbanile chitit tet Comam Dios chiyal ebnaj ischejab Comam."
                },
                "21": {
                    "verse_nr": "21",
                    "verse": "Caw ocan\u0308we hetxumu\u02c8 sunil tzet chihallaxi, cat xin hec\u02c8ubancano yul heyanma baytet c\u02c8ul."
                },
                "22": {
                    "verse_nr": "22",
                    "verse": "Pohwelo heba yin\u0308 sunil istx\u02c8ojal."
                },
                "23": {
                    "verse_nr": "23",
                    "verse": "Ha\u02c8ojab Comam Dios chiak\u02c8ni ak\u02c8anc\u02c8ulal, ha\u02c8 chexpohnicanilo xol istx\u02c8ojal, cat isc\u02c8uban heyanma, henabal yeb henimanil, yet chul Comam Jesucristo."
                },
                "24": {
                    "verse_nr": "24",
                    "verse": "Comam con\u0308awteni, caw tohol Comam, masan chiyij isba sunil ti\u02c8 yu Comam."
                },
                "25": {
                    "verse_nr": "25",
                    "verse": "Yalto naj Pablo ta chil isba macta ayxaco yul isk\u02c8ab Comam - Hex wu\u1e8dtaj hex wanab, txahlan\u0308wepaxo jin\u0308an\u0308 han\u0308on\u0308ti\u02c8an\u0308."
                },
                "26": {
                    "verse_nr": "26",
                    "verse": "Halwe tet sunil ebnaj ju\u1e8dtaj yeb ebix janab ta chil isba yin\u0308 iscawil yin\u0308 caw tzalahilal, yuto yetxa Comam yehi."
                },
                "27": {
                    "verse_nr": "27",
                    "verse": "Ha\u02c8 Comam ak\u02c8n\u0308e hune\u02c8 inmunilti\u02c8an, yuxin chiwaltojan teyet tato cheyawte hune\u02c8 te\u02c8 hum ti\u02c8 xol sunil ebnaj ju\u1e8dtaj yeb ebix janab yetxa Comam Dios."
                },
                "28": {
                    "verse_nr": "28",
                    "verse": "Ha\u02c8ojab Comam Jesucristo chianayo isc\u02c8ulch\u02c8anil isc\u02c8ul texol hesunil. \u00a1Hacojab tu\u02c8!"
                }
            }
        }
    }
}