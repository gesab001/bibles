{
    "version": "JAC",
    "book_name": "2 Peter",
    "book_nr": "61",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "ISCAB CARTA NAJ SAN PEDRO - Yichebanil iscarta naj Pedro - Hanin Sim\u00f3n Pedro inti\u02c8an, ismunlawom Comam Jesucristo yeb xin ischejabpaxo Comam wehan. Chintz\u02c8ibn\u0308etojan hune\u02c8 carta ti\u02c8 teyet, hex xaheyayto yul heyanma yin\u0308 Comam Dios haca\u02c8 han\u0308on\u0308ti\u02c8an\u0308. Ha\u02c8 heyanma yin\u0308 Comam tu\u02c8 caw c\u02c8ulch\u02c8ancanoj haca\u02c8 janmahan\u0308 yin\u0308 Comam, yuto caw han\u0308c\u02c8an\u0308e istoholal chiswatx\u02c8e Comam Dios yeb Cocolomal Jesucristo."
                },
                "2": {
                    "verse_nr": "2",
                    "verse": "Ak\u02c8laxojab tx\u02c8i\u02c8al isc\u02c8ulch\u02c8anil isc\u02c8ul Comam Dios yeb ak\u02c8anc\u02c8ulal texol yuto heyohtaxa Comam Dios yeb Comam Jesucristo Jahawil."
                },
                "3": {
                    "verse_nr": "3",
                    "verse": "Haca\u02c8 tzet chu isbeybaln\u0308en macta ayxaco yul isk\u02c8ab Comam Dios - Yu ishelanil yip Comam Dios, yuxin xayak\u02c8 Comam sunil tzet chi\u02c8ocnico ju yun\u0308e ay cok\u02c8inal mach istan\u0308bal, yeb xin yu coyijen tzet chal Comam. Yak\u02c8 Comam hune\u02c8 tu\u02c8 jet yet johtan\u0308en\u0308 Comam Jesucristo, Comam con\u0308awten yu ishelanil yeb yu isc\u02c8ulch\u02c8anil isye Comam jet."
                },
                "4": {
                    "verse_nr": "4",
                    "verse": "Hac tu\u02c8 xin yu yak\u02c8ni Comam hune\u02c8 yalte jet, huntek\u02c8an tzet caw c\u02c8ulch\u02c8ancanoj yeb caw ay yelapno yehi. Yun\u0308e huntek\u02c8an tzet yalte Comam tu\u02c8, yuxin chicochah cok\u02c8inal yin\u0308 isk\u02c8inal Comam, hac tu\u02c8 xin yu cocolchalo yul isk\u02c8ab isyahbetajil ay yul sat yiban\u0308k\u02c8inal ti\u02c8 yu istx\u02c8ojal yanma anma."
                },
                "5": {
                    "verse_nr": "5",
                    "verse": "Yuxin ma\u1e8dn\u0308eojabtaj janico janma yin\u0308 Comam, wal xin caw yilal janico yin\u0308 coc\u02c8ul cowatx\u02c8en cobeybal. Caw yilalpaxo coch\u02c8ib yin\u0308 ishelanil conabal yin\u0308 Comam Dios,"
                },
                "6": {
                    "verse_nr": "6",
                    "verse": "yeb cocachni coba yin\u0308 tzet mach c\u02c8uloj, yeb niman chijute coc\u02c8ul jak\u02c8ni techaho isya\u02c8tajil, yeb coyijen tet Comam Dios."
                },
                "7": {
                    "verse_nr": "7",
                    "verse": "Chicoye isc\u02c8ulch\u02c8anil coc\u02c8ul yin\u0308 ebnaj ju\u1e8dtaj yeb ebix janab yeb xin coxahann\u0308en anma sunil."
                },
                "8": {
                    "verse_nr": "8",
                    "verse": "Ta chiilchalo huntek\u02c8an ti\u02c8 jin\u0308, yeb ta lan\u0308an coch\u02c8ib yin\u0308, ay chon\u0308ocnico yul sat Comam Dios chal tu\u02c8, mach nabn\u0308eho johtan\u0308elo Comam Jesucristo Jahawil."
                },
                "9": {
                    "verse_nr": "9",
                    "verse": "Yaj wal mac mach chi\u02c8ilchalo huntek\u02c8an ti\u02c8 yin\u0308 xin, lahan haca\u02c8tic\u02c8a mach chu ismujlito nahat, maca xin mach chu yilni. Xaisnahuln\u0308etoj tato tx\u02c8ahbilxalo hanta ismul ayco yin\u0308 yet yalan\u0308to tu\u02c8."
                },
                "10": {
                    "verse_nr": "10",
                    "verse": "Yuxin wal tinan\u0308 wu\u1e8dtaj, wanab, xaquexyawte Comam Dios, yeb xaquexsiq\u02c8uilo Comam yetoj, yuxin lahweco helin\u0308ban heba yin\u0308 huntek\u02c8an ti\u02c8. Ta hac tu\u02c8 chewatx\u02c8e, ma\u1e8dtic\u02c8a chexayc\u02c8ayi."
                },
                "11": {
                    "verse_nr": "11",
                    "verse": "Hac tu\u02c8 xin ch\u02c8ak\u02c8lax sunil isc\u02c8ulch\u02c8anil Comam jet, cat joccano yin\u0308 huneln\u0308e yul isk\u02c8ab Comam Jesucristo Jahawil, Cocolomalpaxoj."
                },
                "12": {
                    "verse_nr": "12",
                    "verse": "Yuxin ayinn\u0308etic\u02c8acojan walnihan teyet yun\u0308e henaniti huntek\u02c8an cuybanile ti\u02c8, waxan\u0308ca caw yeli heyohtaj yeb xin lin\u0308anex yin\u0308 ist\u02c8in\u0308anil."
                },
                "13": {
                    "verse_nr": "13",
                    "verse": "Yak\u02c8 isba itzitz intohan, ha\u02c8 hune\u02c8 chintxuman tinan\u0308, caw yilal quexwiptzencanojan yin\u0308 huntek\u02c8an cuybanile ti\u02c8, yun\u0308e mach chic\u02c8ayto heyu."
                },
                "14": {
                    "verse_nr": "14",
                    "verse": "Yuto xayak\u02c8 Comam Jesucristo Jahawil intxumulojan tato matxa nimano tiempo ayinic\u02c8ojan yul sat yiban\u0308k\u02c8inal ti\u02c8."
                },
                "15": {
                    "verse_nr": "15",
                    "verse": "Yuxin chiwaco yin\u0308 inc\u02c8ulan intz\u02c8ibn\u0308encantojan huntek\u02c8an cuybanile ti\u02c8 teyet, hac tu\u02c8 xin chenati yin\u0308 sunilbal tiempo yetxa quinelan yul sat yiban\u0308k\u02c8inal ti\u02c8."
                },
                "16": {
                    "verse_nr": "16",
                    "verse": "Ha\u02c8 mac ilni isc\u02c8ulch\u02c8anil yip Comam Jesucristo - Hune\u02c8 cuybanile ak\u02c8bilxa teyet juhan\u0308 yin\u0308 tzet yelapno ye yip Comam Jesucristo, yeb xin yin\u0308 tzet chu yul Comam hunelxa, caw mach ic\u02c8ti\u02c8oj, mach ton\u0308e nabilcan\u0308 juhan\u0308. Wal xin ha\u02c8 caw han\u0308on\u0308an\u0308 jilan\u0308 yu isbak\u02c8 cosatan\u0308 isk\u02c8ak\u02c8al yip Comam."
                },
                "17": {
                    "verse_nr": "17",
                    "verse": "Jilan\u0308 yet yanico Comam Dios Mame ismay Comam Jesucristo, ishelni isba, yillax yin\u0308 Comam yet yelayti yaw xol moyan, yalni haca\u02c8 ti\u02c8: \u201cHa\u02c8 naj ti\u02c8 Inc\u02c8aholan, caw xahan ay wuhan, caw chintzalahan yin\u0308 naj,\u201d \u1e8di Comam."
                },
                "18": {
                    "verse_nr": "18",
                    "verse": "Han\u0308\u2011caw\u2011on\u0308an\u0308 jabehan\u0308 huntek\u02c8an tzoti\u02c8 ayilo yul satcan\u0308 tu\u02c8 yet ayon\u0308an\u0308 yeb Comam Jes\u00fas iswi\u02c8 hune\u02c8 witz caw txahul."
                },
                "19": {
                    "verse_nr": "19",
                    "verse": "Ha\u02c8 hune\u02c8 tu\u02c8 xin, caw cam ch\u02c8ak\u02c8ni ist\u02c8in\u0308anil Istzoti\u02c8 Comam tz\u02c8ibn\u0308ebilcano yu ebnaj ischejab Comam yet payxa. Yuxin caw c\u02c8ul yuto cheyaco heyanma hecuyni huntek\u02c8an tzoti\u02c8 tu\u02c8, yuto haca\u02c8 hunu lampara sak\u02c8al ismujli xol k\u02c8ejholo masanto yet lan\u0308anxa issajbiloj yet ch\u02c8ahilo sajbes, hac tu\u02c8 xin yehi. Ha\u02c8 hune\u02c8 tu\u02c8 chimujli yin\u0308 heyanma masanto chisajbilo yet ch\u02c8ahilo tz\u02c8ayic. Ha\u02c8 chal yelapno hune\u02c8 tz\u02c8ayic tu\u02c8, ha\u02c8 ton yet chul Comam Cristo."
                },
                "20": {
                    "verse_nr": "20",
                    "verse": "Ha\u02c8 ebnaj ischejab Comam Dios yalan\u0308tocanoj istz\u02c8ibn\u0308encano ebnaj yul Yum Comam yin\u0308 huntek\u02c8an tzet caw yilal yuli. Yaj caw yilal johtan\u0308eniloj tato machi hunu mac chisje istxumni yul yet ischuquil yin\u0308 tzet chiyal yelapno huntek\u02c8an tzet tz\u02c8ibn\u0308ebilcano tu\u02c8."
                },
                "21": {
                    "verse_nr": "21",
                    "verse": "Yuto ha\u02c8 ebnaj ischejab Comam tu\u02c8 caw machi hunu tzet ye tu\u02c8 isnati ebnaj yul yet ischuquil yet istz\u02c8ibn\u0308encanoj, wal xin ha\u02c8 Comam Dios ak\u02c8ni yohtan\u0308elo ebnaj yu Comam Esp\u00edritu Santo."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ebnaj lek\u02c8ti\u02c8 cuywawom - Xol anma Israel ec\u02c8le ebnaj lek\u02c8ti\u02c8wom isbalico isba ischejabo Comam Dios, hactic\u02c8apax tu\u02c8 texol hex ti\u02c8, ay ebnaj lek\u02c8ti\u02c8 cuywawom. Ha\u02c8 ebnaj tu\u02c8, ni\u1e8dtejal quexiscuyni ebnaj yin\u0308 cuybanile ma\u1e8dtaj ha\u02c8 yecoj yun\u0308e yetaxto henabal yu cuybanil chak\u02c8 ebnaj. Hac tu\u02c8 chu ispaq\u02c8uico ebnaj isman\u0308c\u02c8on yin\u0308 tzet chal Comam, Comam coln\u0308ehon\u0308 yin\u0308 isya\u02c8tajil. Caw hac tu\u02c8 xin yu yiniti ebnaj c\u02c8ayilal yiban\u0308 yin\u0308 an\u0308e."
                },
                "2": {
                    "verse_nr": "2",
                    "verse": "Tzetc\u02c8a anma ch\u02c8oc tzujno yinta istx\u02c8ojal ebnaj tu\u02c8, hac tu\u02c8 xin caw tx\u02c8oj tzoti\u02c8 challax yin\u0308 cuybanile yet Comam, hune\u02c8 caw isyelal."
                },
                "3": {
                    "verse_nr": "3",
                    "verse": "Yu ayco yanma ebnaj yin\u0308 ch\u02c8en melyu, yuxin chexyak\u02c8 subchaho ebnaj yu cuybanile ma\u1e8dtaj ha\u02c8 yehi. Wal xin payxa ichi yechmalax ebnaj yalaxcanto yin\u0308 isya\u02c8tajil, mach ch\u02c8ec\u02c8to yet istan\u0308tzelaxilo ebnaj."
                },
                "4": {
                    "verse_nr": "4",
                    "verse": "Conabaweti yin\u0308 tzet elico ebnaj \u00e1ngel yaco ismul sata Comam Dios. Wal xin mach yak\u02c8 nimanc\u02c8ulal Comam yin\u0308 ebnaj. Ha\u02c8 hune\u02c8 utelax ebnaj, k\u02c8ojlaxto ebnaj bey hune\u02c8 yehobal xol k\u02c8ejholo bay alaxico cadena yin\u0308 masanto yet chi\u02c8apni istz\u02c8ayical yet chilni Comam tzet chielico ebnaj."
                },
                "5": {
                    "verse_nr": "5",
                    "verse": "Mach chiyak\u02c8paxo Comam Dios nimanc\u02c8ulal yin\u0308 anma yet payxa yet yanayo Comam hune\u02c8 niman yaxn\u0308ab yiban\u0308 sunil anma caw tx\u02c8oj yute isba. Han\u0308ech\u02c8an naj No\u00e9 colchahi yebpaxo hujwan\u0308 yetbi. Naj No\u00e9 tu\u02c8, yalic\u02c8o naj tet anma yet yalan\u0308to tato c\u02c8ul chute isba, cat iswatx\u02c8enpaxico isnabal."
                },
                "6": {
                    "verse_nr": "6",
                    "verse": "Yebpaxo xin, yati Comam Dios isya\u02c8tajil yiban\u0308 anma ay bey Sodoma yeb anma ay bey Gomorra, isn\u0308usilo Comam cabeb con\u0308ob tu\u02c8 yin\u0308 huneln\u0308e, caw tan\u0308xan\u0308e elcanico anma sunil. Cancano hune\u02c8 tu\u02c8 cuybanilehal tet anma machiswalil chute isba yin\u0308 tz\u02c8ujaniloxa."
                },
                "7": {
                    "verse_nr": "7",
                    "verse": "Wal xin han\u0308ech\u02c8an naj Lot colchalo xol anma tu\u02c8, yuto ha\u02c8 istoholal iswatx\u02c8e naj. Naj Lot tu\u02c8 caw oc isya\u02c8il yin\u0308 yanma naj yilni istx\u02c8ojal huntek\u02c8an anma tu\u02c8."
                },
                "8": {
                    "verse_nr": "8",
                    "verse": "Wal naj Lot tu\u02c8 xin, caw c\u02c8ul isbeybal naj, yaja\u02c8 hunun tz\u02c8ayic hac\u02c8n\u0308etic\u02c8a tu\u02c8 yilni naj yeb xin yaben naj istx\u02c8ojal chiswatx\u02c8e anma tu\u02c8. Yuxin bisc\u02c8ulaln\u0308etic\u02c8a ye naj yu anma."
                },
                "9": {
                    "verse_nr": "9",
                    "verse": "Hactic\u02c8apax tu\u02c8 tinan\u0308, yohta Comam Dios iscolni yin\u0308 ilwebal macta ayco yanma yin\u0308 Comam, wal mac mach c\u02c8ulo isnabal chialaxayo isya\u02c8tajil yiban\u0308 yet chihul istz\u02c8ayical yet chilni Comam tzet ch\u02c8elico anma."
                },
                "10": {
                    "verse_nr": "10",
                    "verse": "Chayo Comam isya\u02c8tajil yiban\u0308 macta chisyijeto iswatx\u02c8en istx\u02c8ojal chiyoche isnimanil, yeb caw machi nich\u02c8ano yelapno Comam Dios Jahawil yul sat. Huntek\u02c8an ebnaj tu\u02c8 caw lut\u02c8cano ebnaj, yeb caw can\u0308ye chute isba ebnaj. Machi nino chixiw ebnaj isbahwa yin\u0308 huntek\u02c8an caw ay yelapno ye ay satcan\u0308."
                },
                "11": {
                    "verse_nr": "11",
                    "verse": "Wal ebnaj \u00e1ngel waxan\u0308ca caw ec\u02c8na ay ishelanil, yeb xin caw ak\u02c8bil yip ebnaj yul isk\u02c8ab, yaja\u02c8 yet ayco huntek\u02c8an mac ay ismul yin\u0308 sat Comam Dios Jahawil, mach mak\u02c8bilo yoc ebnaj isk\u02c8anni isya\u02c8tajil yiban\u0308."
                },
                "12": {
                    "verse_nr": "12",
                    "verse": "Huntek\u02c8an ebnaj lek\u02c8ti\u02c8 tu\u02c8 lahan ebnaj haca\u02c8 no nok\u02c8, caw machi nino isnabal ebnaj, han\u0308ech\u02c8an tzet chiyoche isc\u02c8ul ebnaj, ha\u02c8 chiswatx\u02c8e. Haca\u02c8 no nok\u02c8 haxan\u0308c\u02c8an\u0308e istzablaxayoj, cat yalaxico ch\u02c8en yin\u0308 cat iscami, hac tu\u02c8 ye ebnaj. Ton\u0308etic\u02c8a chibuchwa ebnaj yin\u0308 huntek\u02c8an tzet ye tu\u02c8 mach yohtajoj. Chitan\u0308tzelaxilo ebnaj haca\u02c8 no nok\u02c8 tu\u02c8 yuto machiswalil chiyute isba ebnaj."
                },
                "13": {
                    "verse_nr": "13",
                    "verse": "Ch\u02c8ec\u02c8oya\u02c8 yanma ebnaj haca\u02c8 chu yak\u02c8ni ec\u02c8o ebnaj ya\u02c8 yanma hunuxa maca. Caw xin chitzala ebnaj chak\u02c8ni ebnaj tzet choche yanma. Hac tu\u02c8 xin chu yinilo ebnaj hepixan, chiniti ebnaj tx\u02c8ixwilal texol yet chak\u02c8ni tzalaho yanma ebnaj yu istx\u02c8ojal chiswatx\u02c8e yet chehunban heba hewa\u02c8i."
                },
                "14": {
                    "verse_nr": "14",
                    "verse": "Ya\u02c8xan\u0308e yilnito ebnaj ebix ix, cat yochenico ebnaj ebix. Caw ma\u1e8dtic\u02c8a chitibayo yu ebnaj yanico ismul. Chak\u02c8 subchaho ebnaj macta ma\u1e8dto caw yip yin\u0308 yet Comam; k\u02c8ayna ebnaj yochenico tzet ye tu\u02c8 mach c\u02c8uloj. Caw xin tz\u02c8acti\u02c8n\u0308ebilxa ebnaj tu\u02c8."
                },
                "15": {
                    "verse_nr": "15",
                    "verse": "C\u02c8aynato ebnaj yuto xaisheq\u02c8uilo isba ebnaj yul hune\u02c8 beh caw tohol. Ha\u02c8 isbeybal naj Balaam ik\u02c8bil yu ebnaj, hune\u02c8 ischejab Comam Dios yet payat, isc\u02c8ahol icham Beor. Naj Balaam tu\u02c8 yaco naj ismul yuto caw yocheco naj ch\u02c8en melyu haltelax tet, yaj yu iswatx\u02c8en naj istx\u02c8ojal."
                },
                "16": {
                    "verse_nr": "16",
                    "verse": "Yaja\u02c8 maylax naj yu hune\u02c8 no\u02c8 burro yu hune\u02c8 istx\u02c8ojal iswatx\u02c8e naj tu\u02c8. Wal xin ma\u1e8dtic\u02c8a bay chijabe istzotel hunu no nok\u02c8, yaj tzotelcan\u0308 no\u02c8 tu\u02c8 haca\u02c8 anma. Ha\u02c8 no\u02c8 xin cachwahi yun\u0308e mach chiswatx\u02c8e naj hune\u02c8 istx\u02c8ojal tu\u02c8."
                },
                "17": {
                    "verse_nr": "17",
                    "verse": "Ha\u02c8 huntek\u02c8an ebnaj cuywawom machiswalil chute isba tu\u02c8, lahan ebnaj haca\u02c8 hunu c\u02c8uh machi ha\u02c8 ayayto yul, yeb xin haca\u02c8 moyan nanann\u0308e bay chi\u2011caw\u2011yilaxto yu jak\u02c8ek\u02c8, hac tu\u02c8 ye ebnaj. Wal xin caw t\u02c8in\u0308anxa yeco yiban\u0308 ebnaj isto xol k\u02c8ejholo, ha\u02c8 tu\u02c8 xin chiec\u02c8 ebnaj yin\u0308 sunilbal tiempo."
                },
                "18": {
                    "verse_nr": "18",
                    "verse": "Ch\u02c8oc ebnaj yala\u02c8 tzoti\u02c8 machi yelapno yehi. Chismontento ebnaj anma iswatx\u02c8en istx\u02c8ojal haca\u02c8 yin\u0308 ixloj; anma lan\u0308anto iscolchalo xol macta aytoco yin\u0308 tzet ye tu\u02c8 mach t\u02c8in\u0308ano yehi."
                },
                "19": {
                    "verse_nr": "19",
                    "verse": "Chal ebnaj tato chicolcha macta chioc tzujno yinta ebnaj, yaja\u02c8 ha\u02c8 hun ebnaj ma\u1e8dto chicolchalo yul isk\u02c8ab istx\u02c8ojal, yuto aytoco ebnaj yak\u02c8ni cheja\u02c8 isba yin\u0308 tzet ye tu\u02c8 mach c\u02c8uluj. Yuto ha\u02c8 mac chiwatx\u02c8en istx\u02c8ojal chejab yeco yin\u0308 istx\u02c8ojal tu\u02c8."
                },
                "20": {
                    "verse_nr": "20",
                    "verse": "Yuto ha\u02c8 mac xatic\u02c8a colcha tet istx\u02c8ojal yul sat yiban\u0308k\u02c8inal ti\u02c8, ohtabilxa Comam Jesucristo Jahawil yu, Comam Cocolomal, yaj ta tzujanxa ch\u02c8ayc\u02c8ayi, chicancano yul isk\u02c8ab istx\u02c8ojal tu\u02c8 hunelxa; hac tu\u02c8 xin yelaxa, caw machiswalil chielico sata yet yalan\u0308tocanoj."
                },
                "21": {
                    "verse_nr": "21",
                    "verse": "Ha\u02c8 mac hac tu\u02c8, ec\u02c8balto c\u02c8ul mach yohtan\u0308elo hune\u02c8 beh caw tohol, sata lahwi yohtan\u0308eniloj cat isbejnicano chejbanile yet Comam Dios ak\u02c8bilxa tet."
                },
                "22": {
                    "verse_nr": "22",
                    "verse": "Ha\u02c8 yin\u0308 ebnaj chij isba hune\u02c8 tzoti\u02c8 chal anma haca\u02c8 ti\u02c8: \u201cMetx tx\u02c8i\u02c8 chilahwi isxabi metx, cat isto metx islonocan\u0308 isxaw hunelxa,\u201d yeb hunxa ti\u02c8: \u201cNo\u02c8 txitam, lahwi ya\u1e8dn\u0308elax no\u02c8, cat istopaxo no\u02c8 yin\u0308 an\u0308e issomnoto isba xol tz\u02c8otz\u02c8ew hunelxa,\u201d \u1e8di."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Yet chul Comam Jesucristo Jahawil - Hex wu\u1e8dtaj hex wanab, hex xahan ay wuhan, ch\u02c8apni iscayel intz\u02c8ibn\u0308entojan incartahan teyet. Chinnatijan teyet, cat quexwiptzenan heyanico henabal yin\u0308 istoholal, haca\u02c8 walnitojan yin\u0308 babel incartahan."
                },
                "2": {
                    "verse_nr": "2",
                    "verse": "Naweti tzet tz\u02c8ibn\u0308ebilcano yu ebnaj ischejab Comam Dios yet payat, yeb chejbanile yal Comam Jesucristo Jahawil, Cocolomal, huntek\u02c8an ak\u02c8bilxacano teyet juhan\u0308 han\u0308on\u0308 ischejab Comam jeti\u02c8an\u0308."
                },
                "3": {
                    "verse_nr": "3",
                    "verse": "Caw yilal heyohtan\u0308enilo hune\u02c8 ti\u02c8; yin\u0308 islahobal tz\u02c8ayic caw ay anma ch\u02c8oc tzebo yin\u0308 baytet yet Comam Dios yehi. Ha\u02c8 huntek\u02c8an anma tu\u02c8 ch\u02c8ec\u02c8o yin\u0308 istx\u02c8ojal choche yanma,"
                },
                "4": {
                    "verse_nr": "4",
                    "verse": "cat xin yoc anma tu\u02c8 isk\u02c8ambeni: \u201c\u00bfTzet tan\u0308cano hune\u02c8 halbilcanoj tato chihul Comam Cristo hunelxa? Wal xin xalecamto ebnaj jichmam, yaj hune\u02c8n\u0308etic\u02c8a ha\u02c8 xin ye haca\u02c8 yet iswatx\u02c8i yul sat yiban\u0308k\u02c8inal ti\u02c8,\u201d \u1e8di ebnaj."
                },
                "5": {
                    "verse_nr": "5",
                    "verse": "Yaj mach isje isc\u02c8ul ebnaj tu\u02c8 istxumulo yin\u0308 tzet yu iswatx\u02c8en Comam Dios satcan\u0308 yeb tx\u02c8o tx\u02c8otx\u02c8 yu Istzoti\u02c8 yet payat. Yu Istzoti\u02c8 Comam tu\u02c8 isyecan\u0308 isba tx\u02c8o tx\u02c8otx\u02c8 xol ha ha\u02c8, yoccano hoyno ha\u02c8 yin\u0308 tx\u02c8otx\u02c8."
                },
                "6": {
                    "verse_nr": "6",
                    "verse": "Ha\u02c8tic\u02c8a ha ha\u02c8 tu\u02c8 xin, tan\u0308tzenilo yul sat yiban\u0308k\u02c8inal ti\u02c8 yet yaniti Comam hune\u02c8 niman yaxn\u0308ab yet payxa yin\u0308 istiempohal naj No\u00e9."
                },
                "7": {
                    "verse_nr": "7",
                    "verse": "Yaj wal satcan\u0308 yeb xin tx\u02c8o tx\u02c8otx\u02c8 ay tinan\u0308, yu Istzoti\u02c8 Comam Dios lan\u0308an yechman isn\u0308uslaxto yu k\u02c8a k\u02c8a\u02c8. Yet chul tz\u02c8ayic yet chiillax tzet ch\u02c8elico anma, cat xin istan\u0308tzenilo Comam Dios anma machi yelapno Comam Dios yul sat, yin\u0308 huneln\u0308e."
                },
                "8": {
                    "verse_nr": "8",
                    "verse": "Yuxin hex xahan ay wuti\u02c8an, tajca chito nahul hune\u02c8 ti\u02c8 heyu, yuto hune\u02c8 tz\u02c8ayic lahan haca\u02c8 hune\u02c8 mil habil yul sat Comam Dios Jahawil, hune\u02c8 mil habil tu\u02c8 xin haca\u02c8n\u0308e hune\u02c8 tz\u02c8ayic ye yul sat Comam."
                },
                "9": {
                    "verse_nr": "9",
                    "verse": "Matolo ch\u02c8ec\u02c8to yet yijni isba yin\u0308 tzet haltebil yu Comam Dios haca\u02c8 isnani hun majan anma tu\u02c8, \u00a1machoj! Wal xin niman isc\u02c8ul Comam yechmali yuto mach chisje isc\u02c8ul Comam ta ay mac chic\u02c8aycantoj; yuxin chechma Comam ta ayto mac chisbejcano istx\u02c8ojal cat iscolchahi."
                },
                "10": {
                    "verse_nr": "10",
                    "verse": "Yaj wal yet chul Comam Jesucristo Jahawil hunelxa xin, haca\u02c8 chu yul hunu naj elk\u02c8om yet tona nahul ayon\u0308, hac tu\u02c8 chu yul lemna Comam yet hune\u02c8 tz\u02c8ayic tu\u02c8. Caw ay yip isn\u0308irla yet chitan\u0308ilo satcan\u0308 yeb tzet ik\u02c8bil yu sat yiban\u0308k\u02c8inal chitan\u0308ilo yu k\u02c8a k\u02c8a\u02c8, yeb xin chitan\u0308paxilo tx\u02c8o tx\u02c8otx\u02c8 yeb sunil tzet ay sat tx\u02c8otx\u02c8."
                },
                "11": {
                    "verse_nr": "11",
                    "verse": "Yuxin tato hac tu\u02c8 chu istan\u0308ilo sunil, ayxic\u02c8a jec\u02c8 yin\u0308 isc\u02c8ulal tzet chal Comam, cat cam janico conabal yin\u0308 Comam."
                },
                "12": {
                    "verse_nr": "12",
                    "verse": "Jechmawe yul hune\u02c8 tz\u02c8ayic bay chul Comam tu\u02c8. Jak\u02c8aweco jip comunla yin\u0308 yet Comam, hac tu\u02c8 xin chu yul Comam yin\u0308 an\u0308e. Ha\u02c8 yin\u0308 hune\u02c8 tz\u02c8ayic tu\u02c8 chitan\u0308ilo satcan\u0308 yu k\u02c8a k\u02c8a\u02c8, yeb xin sunil tzet ay satcan\u0308 tu\u02c8 chi\u02c8ulican\u0308, cat istz\u02c8acantoj."
                },
                "13": {
                    "verse_nr": "13",
                    "verse": "Yaja\u02c8 han\u0308on\u0308 ti\u02c8, lan\u0308an jechman hune\u02c8 ac\u02c8 satcan\u0308 yeb hune\u02c8xa tx\u02c8o tx\u02c8otx\u02c8 caw ac\u02c8 haltebilcano yu Comam Dios. Ha\u02c8 bey tu\u02c8 xin, sunil xan\u0308e caw tohol yeb caw c\u02c8ul."
                },
                "14": {
                    "verse_nr": "14",
                    "verse": "Yuxin hex xahan ay wuhan, yulbal ayexico heyechman huntek\u02c8an tzet ye tu\u02c8 chihuli, aweco yin\u0308 hec\u02c8ul hewatx\u02c8en isc\u02c8ulal, haxinwal hayet chul Comam ayexico yin\u0308 ak\u02c8anc\u02c8ulal machi nino hemul yeb istx\u02c8ojal chilchalo teyin\u0308."
                },
                "15": {
                    "verse_nr": "15",
                    "verse": "Nachaojabilo heyu tato ayto isnimanc\u02c8ulal Comam Dios, yuxin ma\u1e8dto chul Comam, hac tu\u02c8 xin ay hamanil tet anma chaco isba yul isk\u02c8ab Comam. Chisje conaniti yin\u0308 ju\u1e8dta Pablo, naj caw xahan ay ju, yuto hactic\u02c8apax tu\u02c8 yu istz\u02c8ibn\u0308ento naj teyet yu ishelanil naj ak\u02c8lax yu Comam Dios."
                },
                "16": {
                    "verse_nr": "16",
                    "verse": "Yul hunun iscarta naj hactic\u02c8a tu\u02c8 yu istz\u02c8ibn\u0308ento naj teyet. Caw yeli, ay tzet ya\u02c8ta cotxumnilo yul iscarta naj, yuxin ha\u02c8 anma mach isnabal yeb ma\u1e8dto caw yip yanma yin\u0308 Comam, ha\u02c8 ton xin chihec\u02c8ni tzet chal te\u02c8. Chishec\u02c8nipaxo ebnaj huntek\u02c8an tzet chal Yum Comam Dios. Yu hune\u02c8 istx\u02c8ojal chiswatx\u02c8e ebnaj tu\u02c8, yuxin chic\u02c8ayc\u02c8anto ebnaj."
                },
                "17": {
                    "verse_nr": "17",
                    "verse": "Yuxin hex xahan ay wuhan, yalan\u0308tocanoj cheyabencano huntek\u02c8an ti\u02c8, caw cheyil heba tajca chexhatxlaxto yu islek\u02c8ti\u02c8al ebnaj istx\u02c8ojaln\u0308etic\u02c8a chiswatx\u02c8e, cat heyinilo heba yin\u0308 ist\u02c8in\u0308anil bay ayexicoj."
                },
                "18": {
                    "verse_nr": "18",
                    "verse": "Wal xin cam ohtan\u0308ewelo Comam Jesucristo, Cocolomal. Ipojab xin hech\u02c8ib yin\u0308 isc\u02c8ulch\u02c8anil isc\u02c8ul Comam hunun tz\u02c8ayic. Yuxin caw nimanojab yelapno ye Comam Cocolomal yul hesat tinan\u0308, yeb yin\u0308 sunilbal tiempo. \u00a1Hacojab tu\u02c8!"
                }
            }
        }
    }
}