{
    "version": "JAC",
    "book_name": "Jude",
    "book_nr": "65",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "ISCARTA NAJ SAN JUDAS - Yichebanil iscarta naj Judas - Hanin Judas inti\u02c8an, ischejab Comam Jesucristo wehan, yeb xin wu\u1e8dta inbahan yeb naj Jacobo, chiwatojan hune\u02c8 carta ti\u02c8 teyet hex wu\u1e8dtaj yeb hex wanab. Caw awtebilexxa yu Comam, yeb caw xahan ayex yu Comam Dios Mame, yeb xin caw tan\u0308ebilex yu Comam Jesucristo."
                },
                "2": {
                    "verse_nr": "2",
                    "verse": "Tz\u02c8ayojab isc\u02c8ul Comam teyin\u0308, yak\u02c8ab Comam ak\u02c8anc\u02c8ulal yeb isc\u02c8ulch\u02c8anil isc\u02c8ul teyet yin\u0308 caw niman."
                },
                "3": {
                    "verse_nr": "3",
                    "verse": "Ebnaj ch\u02c8ak\u02c8ni cuybanil ma\u1e8dtaj yehi - Hex wu\u1e8dtaj, hex wanab, caw xahan ayex wuhan. Caw tx\u02c8i\u02c8alxa el chiwochehan chiwa\u02c8tojan hune\u02c8 incartati\u02c8an teyet yin\u0308 tzet ye cocolbanil xacochah tet Comam Dios. Yaj wal tinan\u0308 xin, chitit yin\u0308 wanmahan ta yilal wanitojan hune\u02c8 carta ti\u02c8 teyet, yu quexyiptzen yin\u0308 heyinahti heyanma heya\u02c8iln\u0308en hune\u02c8 cuybanil bay ayco janma han\u0308on\u0308 yeton\u0308xa Comam."
                },
                "4": {
                    "verse_nr": "4",
                    "verse": "Caw yilal wanitojan hune\u02c8 carta ti\u02c8 yuto ay huntek\u02c8an mac lek\u02c8ti\u02c8aln\u0308e yu yoc texol. Huntek\u02c8an ebnaj tu\u02c8 istx\u02c8ojaln\u0308e chiswatx\u02c8e ebnaj; chal ebnaj ta yu ayon\u0308xaco yin\u0308 isc\u02c8ulch\u02c8anil Comam xaisje cowatx\u02c8en sunil istx\u02c8ojal. Chiyintan\u0308ecanilto ebnaj tu\u02c8 Comam Jesucristo Jahawil chon\u0308ijbani. Ha\u02c8 ton yin\u0308 huntek\u02c8an ebnaj ti\u02c8 tz\u02c8ibn\u0308ebilcano yul Yum Comam Dios yet payat ta yilal istocano ebnaj yin\u0308 isya\u02c8tajil."
                },
                "5": {
                    "verse_nr": "5",
                    "verse": "Waxan\u0308ca heyohtaxa hune\u02c8 chiwalti\u02c8an yaja\u02c8 chinnapaxtijan teyet yin\u0308 ebnaj Israel, iscon\u0308ob Comam Dios. Lahwi iscolnilo Comam ebnaj yul con\u0308ob Egipto, istan\u0308tzenilo Comam macta mach yayto yul yanma yin\u0308 tzet yal Comam."
                },
                "6": {
                    "verse_nr": "6",
                    "verse": "Yebpaxo xin, naweti tzet elico huntek\u02c8an ebnaj \u00e1ngel nime winaj yute isba, isbejnicano ebnaj hune\u02c8 yehobal ak\u02c8bil tet yu Comam Dios. Wal tinan\u0308 xin, c\u02c8alan ebnaj sic\u02c8lebil yu ch\u02c8en cadena, majan ebnaj xol k\u02c8ejholo yu Comam Dios yechman istz\u02c8ayical bay chul isya\u02c8tajil yiban\u0308 ebnaj yu Comam yin\u0308 huneln\u0308e."
                },
                "7": {
                    "verse_nr": "7",
                    "verse": "Hactic\u02c8apax tu\u02c8 xin anma ay bey Sodoma yeb anma ay bey Gomorra yeb huntek\u02c8anxa con\u0308ob ayco yin\u0308la ishoyanil cabeb con\u0308ob tu\u02c8, oc ebnaj winaj ixloj, yocpaxo ebix ix winajloj; chiswatx\u02c8en tzet mach yeto ay isnimanil. Huntek\u02c8an anma tu\u02c8 ischah isya\u02c8tajil xol k\u02c8a k\u02c8a\u02c8 yin\u0308 huneln\u0308e. Sunil tu\u02c8, cancano yechelo tet sunil anma yun\u0308e istxumnilo tzet elico anma watx\u02c8en istx\u02c8ojal."
                },
                "8": {
                    "verse_nr": "8",
                    "verse": "Waxan\u0308ca hac tu\u02c8 yute Comam Dios, yak\u02c8ni isya\u02c8tajil tet huntek\u02c8an anma yet payat tu\u02c8, yaja\u02c8 huntek\u02c8an ebnaj ayco texol tinan\u0308, chisman\u0308c\u02c8o ebnaj cuybanile aycano yu Comam Dios. Yu isyijen ebnaj tzet chal iswayic, chetan ebnaj isnimanil. Chalnipaxo ebnaj tzoti\u02c8 tx\u02c8oj yin\u0308 ebnaj \u00e1ngel."
                },
                "9": {
                    "verse_nr": "9",
                    "verse": "Yaj conabati yin\u0308 naj arc\u00e1ngel Miguel, yet yak\u02c8len howal naj yeb naj matzwalil yin\u0308 isnimanil naj Mois\u00e9s, waxan\u0308ca caw aycan\u0308 yip naj Miguel tu\u02c8, yaj machi yal naj tzoti\u02c8 tx\u02c8oj chitz\u02c8acti\u02c8n\u0308en naj matzwalil tu\u02c8, cachann\u0308e yal naj haca\u02c8 ti\u02c8: \u2015Ha\u02c8ojab Comam Dios cha\u1e8dmaynoj, \u1e8di naj tet naj."
                },
                "10": {
                    "verse_nr": "10",
                    "verse": "Wal ebnaj chiwalti\u02c8an, ton\u0308etic\u02c8a chibuchwa ebnaj yin\u0308 hunu tzet ye tu\u02c8 mach yohtajoj. Lahan isnabal ebnaj haca\u02c8 no nok\u02c8, ha\u02c8 tzet yohta ebnaj mach chitxumcha yu ebnaj, ton\u0308etic\u02c8a chiswatx\u02c8e ebnaj tzet choche isc\u02c8ul. Ha\u02c8 huntek\u02c8an tu\u02c8 chi\u02c8etanto yanma ebnaj sata Comam Dios, cat ischahni ebnaj isya\u02c8tajil."
                },
                "11": {
                    "verse_nr": "11",
                    "verse": "Caw c\u02c8anch\u02c8ancano huntek\u02c8an ebnaj tu\u02c8, yuto lahan tzet chiswatx\u02c8e ebnaj haca\u02c8 tzet iswatx\u02c8e naj Ca\u00edn. Chiswatx\u02c8epaxo ebnaj haca\u02c8 tzet yute naj Balaam, yu ch\u02c8en melyu iswatx\u02c8e naj istx\u02c8ojal. Chiswatx\u02c8epaxo ebnaj haca\u02c8 iswatx\u02c8e naj Cor\u00e9, cam naj yu mach isyije naj tzet yal Comam Dios; hac tu\u02c8 xin chu istan\u0308tzelaxilo ebnaj ti\u02c8 yu isman\u0308c\u02c8omal."
                },
                "12": {
                    "verse_nr": "12",
                    "verse": "Tx\u02c8ixobal chuco ebnaj texol yet checutxban heba wa\u02c8o yin\u0308 yet Comam. Ma\u1e8dtic\u02c8a nino tzet chal isc\u02c8ul ebnaj yet ch\u02c8oc ebnaj wa\u02c8o texol yeb machi nino chixiw ebnaj. Lahan ebnaj haca\u02c8 hunu naj tan\u0308em me\u02c8, ha\u02c8n\u0308e ayco yin\u0308 isc\u02c8ul istan\u0308en isba. Lahanpaxo ebnaj haca\u02c8 hunu moyan machi n\u0308ab ik\u02c8bil yu, ton\u0308e chi\u02c8ec\u02c8 ijon yu jak\u02c8ek\u02c8. Lahanpaxo ebnaj haca\u02c8 hunu te te\u02c8 machi satni; ton\u0308e chitajayoj yeb sunil xe\u02c8 yin\u0308 huneln\u0308e."
                },
                "13": {
                    "verse_nr": "13",
                    "verse": "Lahan ebnaj haca\u02c8 yet ch\u02c8ah pok\u02c8la ha\u02c8 mar cat yanilo ha\u02c8 ishujuyal, hac tu\u02c8 chu jilni k\u02c8alem ayco xol ha\u02c8, hac tu\u02c8 xin chu isyenilo ebnaj tzettaj tx\u02c8ixobal chiswatx\u02c8e. Lahanpaxo ebnaj yeb tx\u02c8umel xaisheq\u02c8uilo isba yul yehobal, ha\u02c8 istx\u02c8ojal ebnaj tu\u02c8 chicawxento isto yin\u0308 huneln\u0308e xol k\u02c8ejholo; hune\u02c8 k\u02c8ejholo tu\u02c8 caw xapalc\u02c8oncano isk\u02c8ejholohal."
                },
                "14": {
                    "verse_nr": "14",
                    "verse": "Naj Enoc, naj ishuj mame yinta naj Ad\u00e1n, yet payat tiempo, tzotel naj yu yip Comam Dios yin\u0308 huntek\u02c8an ebnaj ti\u02c8: \u2015\u00a1Abewej! Chihul Comam Dios Jahawil yeb ismilalxa y\u00e1ngel yintaj."
                },
                "15": {
                    "verse_nr": "15",
                    "verse": "Chul Comam yila\u02c8 yin\u0308 tzet iswatx\u02c8e sunil anma, cat yanocanico isya\u02c8tajil yiban\u0308 mac caw tx\u02c8oj chiswatx\u02c8e yin\u0308 Comam; macta machi Comam yul sat yeb hanta istx\u02c8ojal tzoti\u02c8 chalico yin\u0308 Comam, \u1e8di naj Enoc tu\u02c8."
                },
                "16": {
                    "verse_nr": "16",
                    "verse": "Ha\u02c8 ebnaj ayco texol tu\u02c8, ak\u02c8omc\u02c8ule ebnaj, buchwawompaxo ebnaj. Han\u0308ech\u02c8an yin\u0308 tzet choche isnimanil ebnaj chaco isnabal. Nime winaj chute isba istzoteli. Caw c\u02c8ulch\u02c8an chutepaxo istzotel ebnaj tet anma, yaja\u02c8 cabeb isnabal ebnaj. Hac tu\u02c8 chute ebnaj yun\u0308e c\u02c8ul ch\u02c8ec\u02c8 yila\u02c8 ebnaj."
                },
                "17": {
                    "verse_nr": "17",
                    "verse": "Huntek\u02c8an cuybanile yilal isyijen yuninal Comam Dios - Hex xahan ay wuti\u02c8an, tijab yin\u0308 hec\u02c8ul yin\u0308 tzet halbil yu ebnaj ischejab Comam Jesucristo,"
                },
                "18": {
                    "verse_nr": "18",
                    "verse": "yet yalni ebnaj haca\u02c8 ti\u02c8: \u2015Hayet toxa chul islahobal tz\u02c8ayic, ay anma chitzebi yin\u0308 tzet chal Comam Dios, cat iswatx\u02c8en istx\u02c8ojal choche isc\u02c8ul, \u1e8dicano ebnaj."
                },
                "19": {
                    "verse_nr": "19",
                    "verse": "Ha\u02c8 huntek\u02c8an ebnaj tu\u02c8 chi\u02c8anico pohlebahil texol. Han\u0308ech\u02c8an yin\u0308 tzet choche isnimanil ebnaj ayco isnabal; machipaxo Comam Esp\u00edritu Santo yin\u0308 yanma ebnaj."
                },
                "20": {
                    "verse_nr": "20",
                    "verse": "Yaja\u02c8 hex caw xahan ay wuti\u02c8an, lin\u0308bawe heba yin\u0308 cuybanile xaheyayto yul heyanma titna tet Comam Dios. Txahlan\u0308we yu yip Comam Esp\u00edritu Santo."
                },
                "21": {
                    "verse_nr": "21",
                    "verse": "Huneln\u0308ehojabn\u0308etic\u02c8a heyeco yin\u0308 isc\u02c8ulch\u02c8anil isc\u02c8ul Comam Dios. Hac tu\u02c8 chu heyechman istz\u02c8ayical bay chak\u02c8 Comam Jesucristo Jahawil hune\u02c8 cok\u02c8inal mach istan\u0308bal yu isc\u02c8ulch\u02c8anil isc\u02c8ul Comam."
                },
                "22": {
                    "verse_nr": "22",
                    "verse": "Tz\u02c8ayojab hec\u02c8ul yin\u0308 anma chicapcon yanma yin\u0308 Comam, ak\u02c8we meltzoho isnabal yin\u0308 Comam."
                },
                "23": {
                    "verse_nr": "23",
                    "verse": "Yebpaxo anma haca\u02c8tan\u0308e ayxato xol k\u02c8a k\u02c8a\u02c8, tzacweltij, hac tu\u02c8 chu hecolni xol k\u02c8a\u02c8. Caw yilal istz\u02c8ay hec\u02c8ul yin\u0308 anma, yaja\u02c8 nann\u0308eojab heyu yin\u0308 tzet chiswatx\u02c8e yuto ay ismay heyetaxto yu. Yahwe huntek\u02c8an istx\u02c8ojal chiswatx\u02c8e tu\u02c8, haca\u02c8 chiyu coyahni hunu xilk\u02c8ape bacbilico yal tx\u02c8ac yin\u0308."
                },
                "24": {
                    "verse_nr": "24",
                    "verse": "\u00a1Jak\u02c8awe tzalaho janma yin\u0308 Comam! - Ha\u02c8 Comam Dios chu con\u0308isc\u02c8ubani yun\u0308e machi bay chon\u0308lectahi. Aypaxo yip Comam con\u0308yanico yin\u0308 isc\u02c8ulch\u02c8anil bay aya yin\u0308 tzalahilal, yuto matxa comul yul sat, yu sajxa je yu Comam."
                },
                "25": {
                    "verse_nr": "25",
                    "verse": "\u00a1Hallaxojab c\u02c8ulla tzoti\u02c8 yin\u0308 Comam Dios, hune\u02c8n\u0308ech\u02c8an Comam Cocolomal! Jalawej ta caw ay yelapno ye Comam, caw ay yip Comam, yeb xin sunil tzet aya, ayco yul isk\u02c8ab Comam yet payat, yeb tinan\u0308, yeb yin\u0308 sunilbal tiempo. \u00a1Hacojab tu\u02c8!"
                }
            }
        }
    }
}