{
    "version": "JAC",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "ISBABEL CARTA NAJ SAN PEDRO - Yichebanil iscarta naj Pedro - Hanin Pedro inti\u02c8an, ischejab Comam Jesucristo wehan. Chintz\u02c8ibn\u0308etojan hune\u02c8 carta ti\u02c8 teyet hex ayexxaco yul isk\u02c8ab Comam pujanilto yul ismajul Ponto, yeb Galacia, yeb Capadocia, yeb Asia, yeb yul ismajul Bitinia."
                },
                "2": {
                    "verse_nr": "2",
                    "verse": "Hex ti\u02c8 sic\u02c8bilexxa yu Comam Dios Mame haca\u02c8tic\u02c8a yu istxumni Comam yet caw payat. Yu Yesp\u00edritu Comam, yuxin quexyacanico yetoj, yun\u0308e heyijen tzet chal Comam Jesucristo, cat hesajbicano yu isch\u02c8iquil Comam. Yak\u02c8ab Comam tx\u02c8i\u02c8al isc\u02c8ulch\u02c8anil isc\u02c8ul yeb ak\u02c8anc\u02c8ulal teyet."
                },
                "3": {
                    "verse_nr": "3",
                    "verse": "Comam Jesucristo ayco yipo janma - Jalawe c\u02c8ulla tzoti\u02c8 yin\u0308 Comam Dios, ismam Comam Jesucristo. Yu isc\u02c8ulch\u02c8anil isc\u02c8ul Comam Dios jin\u0308, yuxin yak\u02c8 Comam hune\u02c8 cok\u02c8inal caw ac\u02c8to; ha\u02c8 hune\u02c8 tu\u02c8 ayco yipo janma. Hune\u02c8 ti\u02c8 xatzujcha ju yuto itzitzbican\u0308 Comam Jesucristo xol camom yu yip Comam Dios."
                },
                "4": {
                    "verse_nr": "4",
                    "verse": "Xayak\u02c8 Comam Dios cok\u02c8inal yu cochahni tzet c\u02c8ubabil jet yu Comam yul satcan\u0308. Hune\u02c8 tu\u02c8, mach chi\u02c8etaxtoj, machi tz\u02c8il chihitzico yin\u0308, yebpaxo xin ma\u1e8dtic\u02c8a chitan\u0308iloj."
                },
                "5": {
                    "verse_nr": "5",
                    "verse": "Yuto xajayto yul janma yin\u0308 Comam Dios, yuxin chon\u0308isc\u02c8uba Comam yu yip yun\u0308e istzujcha apno cocolbanil t\u02c8in\u0308anxa ye yu Comam, hune\u02c8 chiyelax yet ch\u02c8apni islahobal tz\u02c8ayic."
                },
                "6": {
                    "verse_nr": "6",
                    "verse": "Yu hune\u02c8 ti\u02c8, yuxin caw chon\u0308tzalahi, waxan\u0308ca yilal jec\u02c8 yin\u0308ej isya\u02c8tajil hanic\u02c8oxa tiempohal."
                },
                "7": {
                    "verse_nr": "7",
                    "verse": "Haca\u02c8 ch\u02c8en oro, caw yilal chi\u02c8ilwelax ch\u02c8en xol k\u02c8a k\u02c8a\u02c8 yun\u0308e yilchaloj ta caw c\u02c8ul ch\u02c8en maca ta mach c\u02c8ulo ch\u02c8en. Hacon\u0308pax tu\u02c8, caw yilal chon\u0308ilwelaxi, cat yilchaloj tato caw yeli ayco janma yin\u0308 Comam Dios maca mach xin. Hayet chitecha ilwebal ju xin yu ayco janma yin\u0308 Comam, ec\u02c8bal yelapno hune\u02c8 tu\u02c8 yul sat Comam Dios sata ch\u02c8en oro chiilwelax tu\u02c8, waxan\u0308ca xin chitan\u0308ilo ch\u02c8en. Yaj ta chitecha ilwebal ju, caw chitzala Comam Jesucristo jin\u0308 yet chihul Comam, cat yak\u02c8ni Comam issak\u02c8alil isc\u02c8ul jet, yeb caw ay yelapno chon\u0308elcanico yul sat."
                },
                "8": {
                    "verse_nr": "8",
                    "verse": "Waxan\u0308ca matxa heyil Comam Jesucristo, yaja\u02c8 xahan ay Comam heyu. Waxan\u0308ca mach lan\u0308ano heyilni, yaja\u02c8 cheyayto yul heyanma yin\u0308 Comam, yuxin caw chextzalacanoj. Ha\u02c8 hune\u02c8 hetzalahilal tu\u02c8, caw c\u02c8ulch\u02c8ancanoj, machi tzoti\u02c8 chik\u02c8oji yalnilo isc\u02c8ulch\u02c8anil teyet."
                },
                "9": {
                    "verse_nr": "9",
                    "verse": "Yuto xatzujcha apno hecolbanil heyu yu heyaco heyanma yin\u0308 Comam."
                },
                "10": {
                    "verse_nr": "10",
                    "verse": "Ebnaj ischejab Comam Dios ec\u02c8lena yet payxa, tzotel ebnaj yin\u0308 hanta isc\u02c8ulch\u02c8anil Comam Dios chak\u02c8 jet. Issayni ebnaj yin\u0308 nanc\u02c8ulal yin\u0308 caw tzet yelapno ye colbanile ti\u02c8."
                },
                "11": {
                    "verse_nr": "11",
                    "verse": "Ha\u02c8 Yesp\u00edritu Comam Cristo ayco yin\u0308 ebnaj, ha\u02c8 ak\u02c8ni yohtan\u0308elo ebnaj yin\u0308 tzet chu yec\u02c8ya\u02c8 yanma Comam Cristo, yeb xin isc\u02c8ulch\u02c8anil chihul yet chiyijni isba tu\u02c8. Ha\u02c8 ebnaj tu\u02c8 issay ebnaj yila\u02c8 mac hune\u02c8 chal Yesp\u00edritu tu\u02c8 yeb yin\u0308 tzet tiempohal chu huntek\u02c8an tu\u02c8."
                },
                "12": {
                    "verse_nr": "12",
                    "verse": "Yaja\u02c8 yak\u02c8 Comam Dios yohtan\u0308elo ebnaj tato ha\u02c8 huntek\u02c8an cuybanil yal ebnaj tu\u02c8, mach yeto ebnaj yehi; to jet ye han\u0308on\u0308 ti\u02c8. Tinan\u0308 xin, xaak\u02c8lax heyohtan\u0308elo yu ebnaj pujbanic\u02c8o Tzoti\u02c8 yet colbanile yu ishelanil Comam Esp\u00edritu Santo alaxti yul satcan\u0308. \u00a1Ha\u02c8 huntek\u02c8an tu\u02c8 xin, caw yoche ebnaj \u00e1ngel yila\u02c8!"
                },
                "13": {
                    "verse_nr": "13",
                    "verse": "Choche Comam Dios tato c\u02c8ul chijute coba - Yuxin helanojab cheyute heba, txumwe yin\u0308 tzet chewatx\u02c8e, cawxojab hec\u02c8ul yin\u0308 isc\u02c8ulch\u02c8anil isc\u02c8ul Comam Dios chak\u02c8 jet yet chul Comam Jesucristo hunelxa."
                },
                "14": {
                    "verse_nr": "14",
                    "verse": "Hex ti\u02c8, yuninalxa Comam Dios heyehi caw yijemex tet Comam yuxin matxa chexec\u02c8 yin\u0308 heyochento tzettaj tx\u02c8oj hewatx\u02c8e yet yalan\u0308tocanoj, yet ma\u1e8dto cheyohtan\u0308elo Comam Dios."
                },
                "15": {
                    "verse_nr": "15",
                    "verse": "Wal xin ec\u02c8an\u0308we yin\u0308 isc\u02c8ulal, machojab nino istx\u02c8ojal chewatx\u02c8e, yuto Comam Dios quexawten\u0308eni, caw machi nich\u02c8ano istx\u02c8ojal yin\u0308 Comam."
                },
                "16": {
                    "verse_nr": "16",
                    "verse": "Yuto chal Comam yul Yum haca\u02c8 ti\u02c8: \u201cEc\u02c8an\u0308we yin\u0308 isc\u02c8ulal, machojab nino istx\u02c8ojal teyin\u0308 yuto haninti\u02c8an machi nich\u02c8ano intx\u02c8ojal win\u0308an,\u201d \u1e8di Comam."
                },
                "17": {
                    "verse_nr": "17",
                    "verse": "Ha\u02c8 Comam Dios tu\u02c8, chi\u02c8ilni tzet chielico hunun anma hatatic\u02c8a tzet chiswatx\u02c8e. Caw lahan chi\u02c8ilchati anma yu Comam, machi hunu ti\u02c8 cheba\u02c8to Comam ismul. Yuxin tato chijal Comam Dios Comamoj, ayojab yelapno Comam yul cosat yulbal ayon\u0308toc\u02c8o yul sat yiban\u0308k\u02c8inal ti\u02c8."
                },
                "18": {
                    "verse_nr": "18",
                    "verse": "Comam Dios xacon\u0308iscolilo yin\u0308 hune\u02c8 cobeybal matzet chaliloj, hune\u02c8 cochah tet comam comi\u02c8. Johtaj ta cocolbanil mach lok\u02c8bilo yu tzet chitan\u0308iloj yul sat yiban\u0308k\u02c8inal ti\u02c8 haca\u02c8 ch\u02c8en oro yeb ch\u02c8en plata."
                },
                "19": {
                    "verse_nr": "19",
                    "verse": "Wal xin ha\u02c8 ischiq\u02c8uil Comam Jesucristo caw niman yelapnoj, ha\u02c8 k\u02c8oji islok\u02c8ni cocolbanil. Ak\u02c8lax camo Comam yu yoc xahanbalil, haca\u02c8 hunu no\u02c8 me\u02c8 machi nich\u02c8ano isya\u02c8bil, machipaxo istzaca\u02c8il."
                },
                "20": {
                    "verse_nr": "20",
                    "verse": "Nabilxatic\u02c8a hune\u02c8 ti\u02c8 yin\u0308 Comam yet ma\u1e8dto chiwatx\u02c8i hune\u02c8 yul sat yiban\u0308k\u02c8inal ti\u02c8 yu Comam Dios. Yaj wal tinan\u0308 xin xaisyecan\u0308 isba Comam Jesucristo yin\u0308 islahobal tz\u02c8ayic ti\u02c8 yu yak\u02c8lax isc\u02c8ulal jet."
                },
                "21": {
                    "verse_nr": "21",
                    "verse": "Yu Comam Jesucristo, yuxin xajaco janma yin\u0308 Comam Dios. Ha\u02c8 Comam Dios ak\u02c8ni itzitzbocan\u0308 Comam Jesucristo xol anma camom, yak\u02c8ni isc\u02c8ulch\u02c8anil isc\u02c8ul tet. Yu Comam Jes\u00fas tu\u02c8, yuxin chijaco janma yin\u0308 Comam Dios, cat xin iscawxipaxo coc\u02c8ul yin\u0308 Comam."
                },
                "22": {
                    "verse_nr": "22",
                    "verse": "Wal tinan\u0308 xin yu xacoyije hune\u02c8 cuybanil caw yel chala, yuxin sajxa ye janma yu Comam Dios. Hac tu\u02c8 xin xahan chijil ebnaj ju\u1e8dtaj yeb ebix janab, yuxin caw yilal coxahann\u0308en coba yin\u0308 sunil janma yeb xin yin\u0308 sunil jip."
                },
                "23": {
                    "verse_nr": "23",
                    "verse": "Yuto pitzc\u02c8anajon\u0308xa yet iscayel yaj mach yin\u0308o comam comi\u02c8 cambehal yehi, wal xin yu Istzoti\u02c8 Comam Dios pitzc\u02c8anajon\u0308xa. Yuto ha\u02c8 Istzoti\u02c8 Comam caw itzitz, ayn\u0308etic\u02c8a yin\u0308 sunilbal tiempo."
                },
                "24": {
                    "verse_nr": "24",
                    "verse": "Yuto chiyal yul Yum Comam Dios haca\u02c8 ti\u02c8: Sunil anma lahan haca\u02c8 te\u02c8 telaj, haxa iscan\u0308il ye xin, lahan haca\u02c8 isxumaquil te\u02c8 telaj tu\u02c8, chitajilo te\u02c8 cat ishowayo isxumaquil te\u02c8."
                },
                "25": {
                    "verse_nr": "25",
                    "verse": "Yaj wal Istzoti\u02c8 Comam Dios Jahawil, ayn\u0308etic\u02c8ac\u02c8o yin\u0308 sunilbal tiempo, \u1e8diayoj."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ha\u02c8 ton xin hune\u02c8 ti\u02c8 Tzoti\u02c8 c\u02c8ul yet colbanile halbilxa jabe\u02c8. Yuxin awecano sunil istx\u02c8ojal; sunil etal, yeb xin lek\u02c8ti\u02c8al, yeb ischiwa hec\u02c8ul, yeb hehobnican\u0308 tzoti\u02c8."
                },
                "2": {
                    "verse_nr": "2",
                    "verse": "Ta caw yeli xaheyohtan\u0308elo sic\u02c8lebil ta c\u02c8ul Comam Dios jin\u0308, haca\u02c8ojab yochen huno nich\u02c8an nene\u02c8 yim ismi\u02c8, hacojab tu\u02c8 heyochen hune\u02c8 cuybanile yet Comam Dios mach sombiloj, hac tu\u02c8 xin cheyik\u02c8 heyip yin\u0308 hecolbanil."
                },
                "3": {
                    "verse_nr": "3",
                    "verse": "Ta caw yeli xaheyohtan\u0308elo sic\u02c8lebil ta c\u02c8ul Comam Dios jin\u0308, haca\u02c8ojab yochen huno nich\u02c8an nene\u02c8 yim ismi\u02c8, hacojab tu\u02c8 heyochen hune\u02c8 cuybanile yet Comam Dios mach sombiloj, hac tu\u02c8 xin cheyik\u02c8 heyip yin\u0308 hecolbanil."
                },
                "4": {
                    "verse_nr": "4",
                    "verse": "Comam Cristo lahan haca\u02c8 hunu ch\u02c8en ch\u02c8en niman yelapnoj ch\u02c8ayto xe\u02c8o n\u0308a - Hitzojon\u0308weco isc\u02c8atan\u0308 Comam Jesucristo, caw itzitz Comam. Comam Cristo tu\u02c8 lahan haca\u02c8 hunu ch\u02c8en ch\u02c8en caw niman yelapnoj ayayto xe\u02c8o n\u0308a. Yaja\u02c8 xin k\u02c8ojbilcanilo ch\u02c8en yu ebnaj watx\u02c8emcan\u0308 n\u0308a, yaj wal xin Comam Dios sic\u02c8nicanicoj yeb caw niman yelapno ye yul sat."
                },
                "5": {
                    "verse_nr": "5",
                    "verse": "Wal xin itzitz Comam Cristo, yuxin itzitzon\u0308paxoj yin\u0308 Comam, xin jak\u02c8a\u02c8we hamanil tet Comam Dios cohunico yin\u0308 Comam Cristo yatutoj, yeb xin con\u0308yapaxico Comam sacerdotehal, yetxa Comam jehi. Yu Comam Jesucristo yuxin chu jak\u02c8ni coba xahanbalil tet Comam yet chicoyijen tzet chala. Ha\u02c8 hune\u02c8 tu\u02c8, caw c\u02c8ul yul sat Comam Dios."
                },
                "6": {
                    "verse_nr": "6",
                    "verse": "Yuto chal yul Yum Comam Dios haca\u02c8 ti\u02c8: Yul con\u0308ob Si\u00f3n wacojan hune\u02c8 mac haca\u02c8 ch\u02c8en ch\u02c8en ch\u02c8ayto xe\u02c8o yipo n\u0308a. Ha\u02c8 hune\u02c8 ch\u02c8en ch\u02c8en tu\u02c8 sic\u02c8bililo ch\u02c8en wuhan, caw niman yelapno ye ch\u02c8en. Ha\u02c8 mac chaco yanma yin\u0308 hune\u02c8 mac tu\u02c8, mach chican yin\u0308 tx\u02c8ixwilal, \u1e8diayoj."
                },
                "7": {
                    "verse_nr": "7",
                    "verse": "Han\u0308on\u0308 chijayto yul janma yin\u0308 Comam Cristo, caw niman yelapno ye Comam yul cosat, yaj wal mac mach chiyaco yanma yin\u0308 Comam, ha\u02c8 yin\u0308 huntek\u02c8an tu\u02c8 tz\u02c8ibn\u0308ebilcano yul Yum Comam bay chal haca\u02c8 ti\u02c8: Ha\u02c8 hune\u02c8 ch\u02c8en ch\u02c8en k\u02c8ojbilcanilo yin\u0308 ismunil yu ebnaj watx\u02c8em n\u0308a, ha\u02c8 ch\u02c8en caw c\u02c8ul yoc xe\u02c8o n\u0308a, \u1e8diayoj."
                },
                "8": {
                    "verse_nr": "8",
                    "verse": "Chalpaxo yul Yum Comam haca\u02c8 ti\u02c8: Ha\u02c8 hune\u02c8 ch\u02c8en ch\u02c8en ti\u02c8, ha\u02c8 bay chitxak\u02c8mo anma cat yayc\u02c8ayi, \u1e8diayoj."
                },
                "9": {
                    "verse_nr": "9",
                    "verse": "Chitxak\u02c8mo anma yuto machi isyije tzet chal Istzoti\u02c8 Comam Dios; halbilcanoj xin tato hac tu\u02c8 chiyu anma tu\u02c8. Iscon\u0308obxa Comam Dios je tinan\u0308 - Walon\u0308 ti\u02c8 iscon\u0308obxa Comam jehi sic\u02c8bilon\u0308xalo yu Comam, sacerdoteon\u0308 yin\u0308 ismunil Comam Dios Jahawil, hune\u02c8 niman con\u0308ob nanxa yehiloj yu Comam. Sic\u02c8bilon\u0308xa yu Comam yu joc yeto Comam yun\u0308e joc copujbanic\u02c8o isc\u02c8ulch\u02c8anil Comam. Xacon\u0308yilo Comam Dios xol k\u02c8ejholo, con\u0308yanico xol hune\u02c8 issajilk\u02c8inal caw c\u02c8ulcanoj."
                },
                "10": {
                    "verse_nr": "10",
                    "verse": "Yet payat mach iscon\u0308obo Comam Dios heyehi, yaj wal tinan\u0308 iscon\u0308obxa Comam heyehi. Yet payat tu\u02c8, machi mac chitz\u02c8ay isc\u02c8ul teyin\u0308, yaja\u02c8 tinan\u0308 chitz\u02c8ay isc\u02c8ul Comam Dios teyin\u0308."
                },
                "11": {
                    "verse_nr": "11",
                    "verse": "Ha\u02c8 coyijen tzet chal Comam Dios ha\u02c8ojab chiju - Hex wu\u1e8dtaj, hex wanab, hex xahan ay wuti\u02c8an, han\u0308on\u0308 ti\u02c8 mach cocon\u0308obo hune\u02c8 yul sat yiban\u0308k\u02c8inal ti\u02c8, ton\u0308e chon\u0308eq\u02c8ui; yuxin chintak\u02c8ecantojan teyet, mach chebeybaln\u0308e huntek\u02c8an tzet chiyoche henimanil, yuto ha\u02c8 huntek\u02c8an istx\u02c8ojal tu\u02c8 chiyak\u02c8le howal yeb janma."
                },
                "12": {
                    "verse_nr": "12",
                    "verse": "C\u02c8ulojab cheyute hebeybal xol anma ma\u1e8dto ohtan\u0308eo Comam Dios, waxan\u0308ca xin chexhallax tx\u02c8ojal tinan\u0308 haca\u02c8tan\u0308e caw ay hemul, yaja\u02c8 yu isc\u02c8ulal cheye, yuxin chal ebnaj c\u02c8ulla tzoti\u02c8 yin\u0308 Comam Dios yet chi\u02c8ilchati sunil anma yin\u0308 hune\u02c8 tz\u02c8ayic yet chul Comam."
                },
                "13": {
                    "verse_nr": "13",
                    "verse": "Yun\u0308e mach chiel ispixan Comam Dios heyu yijemojab cheyute heba tet ebnaj ayicto yul capil, hactic\u02c8apax tu\u02c8 tet naj jahaw, yuto ec\u02c8na aycan\u0308 yip ismunil naj."
                },
                "14": {
                    "verse_nr": "14",
                    "verse": "Cat heyijenpaxo tzet chal ebnaj yahaw ak\u02c8bil ismunil yu naj yanico anma yin\u0308 isya\u02c8tajil yet chiyanico ismul, cat yalni ebnaj c\u02c8ulla tzoti\u02c8 yin\u0308 mac c\u02c8ul tzet chiswatx\u02c8e."
                },
                "15": {
                    "verse_nr": "15",
                    "verse": "Choche Comam Dios ta caw c\u02c8ul cheyute hebeybal, ha\u02c8 xin wal matzet tz\u02c8aj yala\u02c8 anma tx\u02c8oj isnabal teyin\u0308 yeb anma ayco yin\u0308 issucal."
                },
                "16": {
                    "verse_nr": "16",
                    "verse": "Ec\u02c8an\u0308we yin\u0308 isc\u02c8ulal yuto colbilexxa. Yaja\u02c8 matolo yu xahechah hecolbanil tu\u02c8 yuxin chexoc hewatx\u02c8e\u02c8 istx\u02c8ojal, \u00a1machoj! To ischejabxa Comam Dios heyehi."
                },
                "17": {
                    "verse_nr": "17",
                    "verse": "Xiwan\u0308we tet Comam Dios, cat xin hexahann\u0308enpaxo anma ayxaco yul isk\u02c8ab Comam. Ayojab yelapno ye heyet anmahil yul hesat, yebpaxo naj jahaw, ayojab yelapno ye naj yul hesat."
                },
                "18": {
                    "verse_nr": "18",
                    "verse": "Yabe Comam Jesucristo isya\u02c8tajil - Hex chejab heyehi, ayojab yelapno heyahaw yul hesat, yijewe tzet chiyal ebnaj. Yaj ma\u1e8dn\u0308etaj tet ebnaj c\u02c8ul isnabal, yeb ebnaj caw c\u02c8ul isc\u02c8ul, wal xin yijewepaxo tet ebnaj ton\u0308e chichichon yanma."
                },
                "19": {
                    "verse_nr": "19",
                    "verse": "Yuxin ta yu ayco conabal yin\u0308 Comam Dios, yuxin ton\u0308e chon\u0308etalaxi, machi xin comul, yaj ta chitecha ju, caw chitzala Comam Dios jin\u0308."
                },
                "20": {
                    "verse_nr": "20",
                    "verse": "Yaja\u02c8 ta yu hunu istx\u02c8ojal chiju yuxin chon\u0308oc yin\u0308 isya\u02c8tajil cat xin jak\u02c8ni techahoj, caw matzet chaliloj yuto comultic\u02c8a yehi. Yaj ta yu hunu isc\u02c8ulal chicowatx\u02c8e, cat yak\u02c8lax isya\u02c8tajil jila\u02c8, cat jak\u02c8ni techahoj, wal hune\u02c8 tu\u02c8 caw niman tzet chalilo yul sat Comam Dios."
                },
                "21": {
                    "verse_nr": "21",
                    "verse": "Yu hune\u02c8 tu\u02c8 yuxin con\u0308yawte Comam. Hayet yec\u02c8ya\u02c8 yanma Comam Cristo ju, isyenicano Comam yin\u0308 tzet chu cobeybaln\u0308eni."
                },
                "22": {
                    "verse_nr": "22",
                    "verse": "Machi nino ismul Comam yacoj, machipaxo lek\u02c8ti\u02c8al yala."
                },
                "23": {
                    "verse_nr": "23",
                    "verse": "Hayet isbuchlax Comam, machi ispajtze. Hayet yalaxico Comam yin\u0308 isya\u02c8tajil yu ebnaj, machi yalpaxo Comam howalil. Ha\u02c8 hune\u02c8 yute Comam, ton\u0308e yaben\u0308eto isba yul isk\u02c8ab Comam Dios, yuto yohta Comam tato ha\u02c8 Comam Dios ch\u02c8ilni tzet ch\u02c8elico yin\u0308 istoholal."
                },
                "24": {
                    "verse_nr": "24",
                    "verse": "Ha\u02c8 Comam Jesucristo ijnicanocan\u0308 comul yin\u0308 isnimanil yet iscam yin\u0308 te\u02c8 culus. Hac tu\u02c8 xin matxa chu yak\u02c8ni cabo isba istx\u02c8ojal jin\u0308, yuto camnajon\u0308xalo yin\u0308 mule, hac tu\u02c8 utebilon\u0308cano yu Comam, yuxin chu cowatx\u02c8enico cobeybal yin\u0308 istoholal. Caw yabe Comam isya\u02c8tajil yin\u0308 isnimanil ju yun\u0308e cocolcha yul isk\u02c8ab hune\u02c8 yabil ayco yin\u0308 janma, ha\u02c8 ton comul."
                },
                "25": {
                    "verse_nr": "25",
                    "verse": "Hayet yalan\u0308to tu\u02c8, lahanex haca\u02c8 no\u02c8 me\u02c8 c\u02c8aynatoj, wal tinan\u0308 xin xaquexmeltzoco yul isk\u02c8ab Comam Cristo, yuxin haxa Comam chextan\u0308eni yeb xin ha\u02c8 ch\u02c8ilni heyanma."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Cuybanile yin\u0308 anma mohyomxa - Hacpax tu\u02c8 ex ixale hex ti\u02c8, yijem cheyute heba tet heyichamil, haxinwal ta ayex ti\u02c8 ma\u1e8dto chaco yanma heyichamil yin\u0308 Istzoti\u02c8 Comam Dios, chistxum isba ebnaj heyu, mach yechto tx\u02c8i\u02c8al tzet cheyal tet ebnaj."
                },
                "2": {
                    "verse_nr": "2",
                    "verse": "Yuto chiyil ebnaj tato caw tohol hebeybal, yeb ta caw yijemex."
                },
                "3": {
                    "verse_nr": "3",
                    "verse": "C\u02c8ulojab cheyute heba, ma\u1e8dtaj hetzanten heba yin\u0308 lolo\u02c8al haca\u02c8 hemamen xil hewi\u02c8 yin\u0308 caw nanxa islowi, maca heyanico heyanma yin\u0308 ch\u02c8en ome maca ch\u02c8en uwe caw aycan\u0308 istohol haca\u02c8 ch\u02c8en oro, yebpaxo yin\u0308 xilk\u02c8ape caw aycan\u0308 istohol, yuto ma\u1e8dtaj huntek\u02c8an tu\u02c8 che\u1e8dwatx\u02c8enico yul sat Comam Dios."
                },
                "4": {
                    "verse_nr": "4",
                    "verse": "Wal xin ha\u02c8ojab isc\u02c8ulch\u02c8anil heyanma ha\u02c8 cheyil hewatx\u02c8e\u02c8, haxinwal caw c\u02c8ulch\u02c8anex yul sat Comam Dios. Ha\u02c8 hune\u02c8 hec\u02c8ulch\u02c8anil tu\u02c8, ha\u02c8 ton isc\u02c8ulal hec\u02c8ul yeb ak\u02c8anc\u02c8ulal yul heyanma, ha\u02c8 hune\u02c8 tu\u02c8 machi bak\u02c8inal chietaxtoj, caw ay yelapno ye yul sat Comam Dios."
                },
                "5": {
                    "verse_nr": "5",
                    "verse": "Hacpax tu\u02c8 huntek\u02c8an ebix ix yet Comam Dios yet payat, caw c\u02c8ulch\u02c8an yanma ebix yul sat Comam Dios yuto han\u0308ech\u02c8an Comam yaco ebix yipo yanma, yeb xin caw yijem yute isba ebix tet yichamil."
                },
                "6": {
                    "verse_nr": "6",
                    "verse": "Haca\u02c8 ix Sara, caw yijem yute isba ix tet naj Abraham. Yalni ix yin\u0308 naj haca\u02c8 ti\u02c8: \u201cMam,\u201d \u1e8di ix yin\u0308 naj. Yuxin c\u02c8ul cheyute henabal hex ixale hex ti\u02c8. Machojab hunu tzet ye tu\u02c8 bay chexxiwi. Ta chewatx\u02c8e haca\u02c8 tu\u02c8 lahan henabal haca\u02c8 ix Sara."
                },
                "7": {
                    "verse_nr": "7",
                    "verse": "Haquexpax tu\u02c8 hex ichamile hex ti\u02c8, c\u02c8ul cheyute heyanma yin\u0308 heyixal. Ohtan\u0308eweloj ta lahan ebix haca\u02c8 hunu vaso nab ispohi. Ayojab yelapno ye ebix yul hesat yuto lahan cok\u02c8inal chicochah tet Comam yeb ebix. Yuxin c\u02c8ul cheyute heba yin\u0308 ebix yun\u0308e matzet ch\u02c8oc hexolbal yet chexoc txahlo tet Comam."
                },
                "8": {
                    "verse_nr": "8",
                    "verse": "Ay bay chijil isya\u02c8tajil yu cowatx\u02c8en isc\u02c8ulal - Yebpaxo xin chiwaltojan hunxa ti\u02c8 teyet, hunxan\u0308ehojab cheyute henabal hesunil. C\u02c8ulch\u02c8anojab cheyute hec\u02c8ul, xahanojab cheyil heba hununex yuto heyu\u1e8dtaxa heba, heyanabxapaxo ebix ix yin\u0308 Comam. Tz\u02c8ayojab hec\u02c8ul teyin\u0308 hununex, chewchotan\u0308e cheyute heba."
                },
                "9": {
                    "verse_nr": "9",
                    "verse": "Mach chepajtze tx\u02c8oj tet mac tx\u02c8oj chiswatx\u02c8e teyin\u0308. Machica chexpohli yin\u0308 mac chipohli teyin\u0308, ha\u02c8 heyet c\u02c8ulch\u02c8an cheyute heyak\u02c8ni ispaj tet anma, yuto awtebilexxa yu Comam yu hechahni isc\u02c8ulch\u02c8anil isc\u02c8ul."
                },
                "10": {
                    "verse_nr": "10",
                    "verse": "Yuto chal yul Yum Comam haca\u02c8 ti\u02c8: Tato ay mac choche isxahann\u0308e hune\u02c8 iscawil, yeb ta choche tzalahilaln\u0308etic\u02c8a ch\u02c8ec\u02c8 hunun tz\u02c8ayic yila\u02c8, caw yilal iscachni isti\u02c8, machojab chal tzoti\u02c8 tx\u02c8oj yeb xin lek\u02c8ti\u02c8al."
                },
                "11": {
                    "verse_nr": "11",
                    "verse": "Caw yilal ispohnilo isba xol istx\u02c8ojal, c\u02c8ulojab tzet chiswatx\u02c8e, issaya\u02c8bilo ak\u02c8anc\u02c8ulal ha\u02c8ojabn\u0308etic\u02c8a xin chiswatx\u02c8e."
                },
                "12": {
                    "verse_nr": "12",
                    "verse": "Yuto Comam Dios Jahawil, chitan\u0308en mac caw c\u02c8ul isbeybal, cat xin yabenpaxo Comam istxah. Walpaxo anma machiswalil chiyute isba xin, chiscaj Comam, \u1e8diayoj."
                },
                "13": {
                    "verse_nr": "13",
                    "verse": "Ta han\u0308e isc\u02c8ulal chesaya, cat hebelwi yin\u0308 caw c\u02c8ul, \u00bfmactic\u02c8a chiutenico istx\u02c8ojal teyin\u0308? Machi maca."
                },
                "14": {
                    "verse_nr": "14",
                    "verse": "Yaj tato cheyabe isya\u02c8tajil yu isc\u02c8ulal chebeybaln\u0308e \u00a1caw sak\u02c8al heyet! yuxin mach chexxiw tet hunuxa mac anmahil. Mach cheyak\u02c8 cabconocan\u0308 heyanma."
                },
                "15": {
                    "verse_nr": "15",
                    "verse": "Wal xin ak\u02c8awe tzalaho heyanma yin\u0308 Comam Cristo Jahawil. Ayojab yelapno Comam yul hesat. Helan cheyute heba hetak\u02c8wi tet mac chik\u02c8amben teyet yin\u0308 cuybanile bay ayco heyanma. Chewchotan\u0308eojab chu heyalni tet anma tu\u02c8 yeb yin\u0308 ak\u02c8anc\u02c8ulal."
                },
                "16": {
                    "verse_nr": "16",
                    "verse": "Yuxin c\u02c8ul cheyute heba, hac tu\u02c8 xin ak\u02c8anc\u02c8ulaln\u0308etic\u02c8a ye henabal, haxinwal macta tx\u02c8oj istzotel teyin\u0308 yu isc\u02c8ulal chewatx\u02c8e yu ayexxaco yin\u0308 Comam Cristo, chitx\u02c8ixwican\u0308 yin\u0308 lek\u02c8ti\u02c8al chal teyin\u0308."
                },
                "17": {
                    "verse_nr": "17",
                    "verse": "Caw c\u02c8ul ta yu cowatx\u02c8en isc\u02c8ulal yuxin chiec\u02c8ya\u02c8 janma yaj ta hac tu\u02c8 ch\u02c8el yin\u0308 yanma Comam Dios, sata ta chec\u02c8ya\u02c8 janma yu cowatx\u02c8en istx\u02c8ojal, nabn\u0308e hune\u02c8 tu\u02c8."
                },
                "18": {
                    "verse_nr": "18",
                    "verse": "Yuto hac tu\u02c8 yu iscam Comam Cristo istohlan comul yin\u0308 huneln\u0308e. Caw c\u02c8ul Comam yaj ec\u02c8ya\u02c8 yanma ju han\u0308on\u0308 mulumon\u0308 ti\u02c8 yu con\u0308yinito Comam tet Comam Dios. Ha\u02c8 isnimanil Comam cami, yaja\u02c8 yanma Comam machi cami."
                },
                "19": {
                    "verse_nr": "19",
                    "verse": "Hayet camom Comam tu\u02c8, beyc\u02c8o yanma Comam yala\u02c8 Istzoti\u02c8 Comam Dios tet anma camom majan xol isya\u02c8tajil."
                },
                "20": {
                    "verse_nr": "20",
                    "verse": "Ha\u02c8 huntek\u02c8an anma tu\u02c8, man\u0308c\u02c8on tzet yal Comam Dios yet payxa yulbal istiempohal yet iswatx\u02c8en naj No\u00e9 te\u02c8 barco. Yet hune\u02c8 tiempohal tu\u02c8 caw niman yute isc\u02c8ul Comam yin\u0308 anma yet yechman iswatx\u02c8i te\u02c8 barco tu\u02c8, yaj xin waxajwan\u0308n\u0308e anma colchalo xol ha ha\u02c8 yul te\u02c8 barco."
                },
                "21": {
                    "verse_nr": "21",
                    "verse": "Ha\u02c8 hune\u02c8 ha ha\u02c8 tu\u02c8 yecheln\u0308e ik\u02c8bil yu ha\u02c8 tato chon\u0308colchahi. Ha\u02c8 yelapno ye hun tu\u02c8, chon\u0308colchahi, ma\u1e8dtaj yu yel istz\u02c8ilal conimanil yu ha\u02c8, to hayet chiahcano ha\u02c8 cowi\u02c8 chicoyeniloj tato c\u02c8ulxa conabal sata Comam yuto xaitzitzbican\u0308 Comam Jesucristo."
                },
                "22": {
                    "verse_nr": "22",
                    "verse": "To Comam yul satcan\u0308, tinan\u0308 ayco Comam yin\u0308 iswatx\u02c8k\u02c8ab Comam Dios. Ha\u02c8 Comam xin ch\u02c8ijban ebnaj \u00e1ngel yeb xin huntek\u02c8anxa ay ismunil caw ay yelapno ye bey satcan\u0308 tu\u02c8."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Munlahojon\u0308we haca\u02c8tic\u02c8a cohelanil ak\u02c8bil yu Comam Dios - Yuxin haca\u02c8 yu yaben Comam Cristo isya\u02c8tajil yin\u0308 isnimanil yet iscami, hac tu\u02c8 xin chu jaben isya\u02c8tajil, yuto xacon\u0308cam yinta Comam han\u0308on\u0308 ti\u02c8; ha\u02c8 ebnaj camnaxa, matxa chaco ismul ebnaj."
                },
                "2": {
                    "verse_nr": "2",
                    "verse": "Hacojab tu\u02c8 chijute coba, coyijewe tzet choche Comam Dios yulbal yet ayon\u0308 yul sat yiban\u0308k\u02c8inal ti\u02c8. Matxaojab chicowatx\u02c8e haca\u02c8 tzet chiyoche conimanil."
                },
                "3": {
                    "verse_nr": "3",
                    "verse": "Hayet yalan\u0308to, niman tiempo quexec\u02c8 hewatx\u02c8e\u02c8 tzet chiswatx\u02c8e anma mach ohtan\u0308eho Comam Dios. Wal xin canojab huntek\u02c8an tu\u02c8 tinan\u0308 yuto yet yalan\u0308to tu\u02c8, han\u0308ech\u02c8an istx\u02c8ojal chewatx\u02c8e, cheyak\u02c8ni yub tzet yoche heyanma, chexec\u02c8paxo yin\u0308 uc\u02c8u te\u02c8, cheyec\u02c8tzen nimeta k\u02c8in\u0308 nanxa islowi, caw niman uq\u02c8ue cheyuc\u02c8canoj. Cheyinipaxayo heba tetej tio\u1e8d yahbil yu Comam Dios."
                },
                "4": {
                    "verse_nr": "4",
                    "verse": "Ha\u02c8 ebnaj mach ohtan\u0308eho Comam Dios tu\u02c8, chic\u02c8ay isc\u02c8ul ebnaj yuto matxa chebeybaln\u0308e huntek\u02c8an istx\u02c8ojal chiswatx\u02c8e ebnaj, yuxin chibuchwa ebnaj teyin\u0308."
                },
                "5": {
                    "verse_nr": "5",
                    "verse": "Yaj wal huntek\u02c8an anma tu\u02c8, yilal istak\u02c8wican\u0308 yin\u0308 ismul yet chiilchati yu Comam ak\u02c8bilxa ismunil yilni tzet ch\u02c8elico mac itzitz yeb mac camnaxa."
                },
                "6": {
                    "verse_nr": "6",
                    "verse": "Wal xin hallax istzoti\u02c8al colbanile tet anma camnaxa tu\u02c8. Waxan\u0308ca xacam anma tu\u02c8 haca\u02c8 iscam anma yul sat yiban\u0308k\u02c8inal ti\u02c8 yet yilchati yu Comam Dios, yaja\u02c8 yet yaben anma tu\u02c8 hune\u02c8 colbanile, ischahnicano anma tu\u02c8 isk\u02c8inal haca\u02c8tic\u02c8a isk\u02c8inal Comam Dios."
                },
                "7": {
                    "verse_nr": "7",
                    "verse": "Lan\u0308anxa yul istiempohal bay chitan\u0308ilo sunil tzet ye tu\u02c8, yuxin helanojab cheyute heba, itz\u02c8atn\u0308eojab henani hetxahli."
                },
                "8": {
                    "verse_nr": "8",
                    "verse": "Yeb xin ay hunxa caw yilal yehi, ha\u02c8 hexahann\u0308en heba yin\u0308 sunil heyanma, yuto yet xahan chijil coba chiconahuln\u0308eto tx\u02c8i\u02c8al ismul jet anmahil."
                },
                "9": {
                    "verse_nr": "9",
                    "verse": "Hayet ch\u02c8apni hunu ju\u1e8dtaj maca hunu janab isk\u02c8ana\u02c8 bay chiwayi, sunilojab heyanma chechahni, yaja\u02c8 machojab chexoctzotelo yin\u0308."
                },
                "10": {
                    "verse_nr": "10",
                    "verse": "Ak\u02c8we cheja\u02c8 heba teyet hununex hatatic\u02c8a tzet munilal ak\u02c8bilxa teyet yu Comam Dios. C\u02c8ul cheyute heba yin\u0308 hemunil ak\u02c8bilxa teyet yuto nananta hemunil ak\u02c8lax yu Comam."
                },
                "11": {
                    "verse_nr": "11",
                    "verse": "Ha\u02c8 mac chalnic\u02c8o Istzoti\u02c8 Comam Dios xol anma, yilalojab ha\u02c8 caw ist\u02c8in\u0308anil Istzoti\u02c8 Comam chiyala, yeb xin ha\u02c8 mac chak\u02c8 cheja\u02c8 isba texol, iswatx\u02c8eojab yin\u0308 sunil yip ak\u02c8bil yu Comam. Hac tu\u02c8 xin chihallax c\u02c8ulla tzoti\u02c8 yin\u0308 Comam Dios heyu yu tzet iswatx\u02c8e Comam Jesucristo. \u00a1Hallaxojabi ta caw niman yelapno ye Comam Jesucristo! Han\u0308e Comam yet ay yalaxico ismay yeb yip yin\u0308 sunilbal tiempo. \u00a1Acojab tu\u02c8!"
                },
                "12": {
                    "verse_nr": "12",
                    "verse": "Ch\u02c8ec\u02c8ya\u02c8 janma yuto ayon\u0308xaco yul isk\u02c8ab Comam - Wu\u1e8dtaj wanab hex xahan ay wuhan, mach chic\u02c8ay hec\u02c8ul yu huntek\u02c8an isya\u02c8tajil xahul teyiban\u0308, tajcato chena tato machi bay wal istitico huntek\u02c8an tu\u02c8."
                },
                "13": {
                    "verse_nr": "13",
                    "verse": "Wal xin, caw tzalahan\u0308wej, yuto ha\u02c8 hunex cheyabe isya\u02c8tajil haca\u02c8 yak\u02c8le Comam Cristo. Yuxin hayet chul Comam xol isk\u02c8ak\u02c8al yip, caw chiyik\u02c8canocan\u0308 yip tzalahilal yul heyanma."
                },
                "14": {
                    "verse_nr": "14",
                    "verse": "Ta chibuchwa anma teyin\u0308 yuto ayexxaco yul isk\u02c8ab Comam Cristo, caw c\u02c8ul heyet, yuto Yesp\u00edritu Comam Dios caw niman yelapno ayxaco teyin\u0308. Ha\u02c8 anma tu\u02c8, chal tzoti\u02c8 tx\u02c8oj yin\u0308 Comam, wal hexpaxo xin cheyal c\u02c8ulla tzoti\u02c8 yin\u0308 Comam."
                },
                "15": {
                    "verse_nr": "15",
                    "verse": "Ta ayex ch\u02c8ec\u02c8ya\u02c8 heyanma, yaja\u02c8 tan\u0308e mach yuho huno potx\u02c8wal, maca xin yu elek\u02c8, macato yu hunu mule caw tx\u02c8oj, maca yu heyanico heba xol huno tzet ye tu\u02c8 mach cheyoc yin\u0308;"
                },
                "16": {
                    "verse_nr": "16",
                    "verse": "wal ta cheyil isya\u02c8tajil yu ayexxaco yul isk\u02c8ab Comam Cristo, mach chextx\u02c8ixwi. Halwe c\u02c8ulla tzoti\u02c8 yin\u0308 Comam Dios yuto yetxa Cristo heyehi."
                },
                "17": {
                    "verse_nr": "17",
                    "verse": "Yuto xaichico istiempohal bay chiillax tzet chielico sunil anma, yaja\u02c8 to jin\u0308 han\u0308on\u0308 ayon\u0308xaco yul isk\u02c8ab Comam Dios chiichico babel, yuxin ta jin\u0308 chiichicoj, \u00bftzettaxca xin ch\u02c8elpaxico anma mach chiyijen Istzoti\u02c8 Comam yet colbanile?"
                },
                "18": {
                    "verse_nr": "18",
                    "verse": "Han\u0308on\u0308 c\u02c8ulon\u0308xa yul sat Comam Dios ti\u02c8 tx\u02c8i\u02c8al isya\u02c8tajil chul jiban\u0308 cat cocolchahi, hajxam anma caw machi yelapno Comam yul sat, yeb anma caw tx\u02c8oj isbeybal."
                },
                "19": {
                    "verse_nr": "19",
                    "verse": "Yuxin hayet chihul isya\u02c8tajil jiban\u0308, yaj ta hac tu\u02c8 ch\u02c8el yin\u0308 isc\u02c8ul Comam Dios, caw yilal janico janma yin\u0308 Comam, machojab chicobej cowatx\u02c8en isc\u02c8ulal, yuto ha\u02c8 Comam tu\u02c8 watx\u02c8en\u0308ehon\u0308, caw xin chiyij isba yin\u0308 tzet chiyala."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Huntek\u02c8an cuybanile chi\u02c8ak\u02c8lax tet hunun anma ayxaco yul isk\u02c8ab Comam - Tinan\u0308 xin chiwaltojan huntek\u02c8an chejbanile ti\u02c8 teyet hex anciano hex xol ebnaj u\u1e8dtaje yul hunun con\u0308ob, yuto haninti\u02c8an anciano inpaxojan haca\u02c8 hex tu\u02c8. Caw wilan yak\u02c8len Comam Cristo isya\u02c8tajil, yuxin ay wak\u02c8ni cabo inbahan inchahnihan isc\u02c8ulch\u02c8anil teyintaj, hune\u02c8 chito isyebalo isba."
                },
                "2": {
                    "verse_nr": "2",
                    "verse": "Haca\u02c8 hunu naj tan\u0308em me\u02c8, hacojab tu\u02c8 cheyute hetan\u0308en macta ak\u02c8bilxa yul hek\u02c8ab yuto haca\u02c8 isme\u02c8 Comam Dios yehi. Munlahan\u0308we yin\u0308 sunil heyanma, haca\u02c8 choche isc\u02c8ul Comam Dios, machojab yin\u0308 lan\u0308bilal, yeb mach yun\u0308e ch\u02c8en melyu yuxin chexmunlahi. Munlahan\u0308we yin\u0308 tzalahilal, elojab yin\u0308 heyanma hewatx\u02c8eni."
                },
                "3": {
                    "verse_nr": "3",
                    "verse": "Mach yahawo cheyute heba yin\u0308 macta chi\u02c8ak\u02c8lax hetan\u0308e. Wal xin yewe c\u02c8ulla beybale tet, haxinwal caw c\u02c8ul chutepaxo isbeybal."
                },
                "4": {
                    "verse_nr": "4",
                    "verse": "Hac tu\u02c8 xin hayet chihul Comam iswi\u02c8ehal jin\u0308 han\u0308on\u0308 tan\u0308em anma hon\u0308 ti\u02c8, cat cochahni ispaj hune\u02c8 caw nanxa yoc isc\u02c8ulch\u02c8anil, hune\u02c8 tu\u02c8 machi bak\u02c8inal chilahwi."
                },
                "5": {
                    "verse_nr": "5",
                    "verse": "Haquex pax tu\u02c8 hex tzehtaj, yijem cheyute heba tet ebnaj anciano. Chewchotan\u0308eojab cheyute heba yet chexcolwa teyin\u0308 hununex, yuto chal yul Yum Comam Dios haca\u02c8 ti\u02c8: Chispahto Comam macta nime winaj chute isba, walpaxo mac chiyo isba xin, chak\u02c8 Comam isc\u02c8ulch\u02c8anil isc\u02c8ul tet, \u1e8diayoj."
                },
                "6": {
                    "verse_nr": "6",
                    "verse": "Wal xin iweyo heba yalan\u0308 yip Comam Dios, hac tu\u02c8 xin chexyican\u0308 Comam yet ch\u02c8apni istiempohal."
                },
                "7": {
                    "verse_nr": "7",
                    "verse": "Sunil hebisc\u02c8ulal ch\u02c8oc yachno yin\u0308 heyanma, aweco yul isk\u02c8ab Comam yuto Comam ayn\u0308etic\u02c8aco yin\u0308 isc\u02c8ul con\u0308yilni."
                },
                "8": {
                    "verse_nr": "8",
                    "verse": "Caw helan cheyute heba, majwahan\u0308wej yuto ha\u02c8 naj matzwalil, naj ayco ishowal jin\u0308, lahan naj haca\u02c8 hunu no\u02c8 balam caw ch\u02c8el yaw yet ch\u02c8ec\u02c8 saywal yin\u0308 no\u02c8 me\u02c8 yu chisc\u02c8uxaytoj."
                },
                "9": {
                    "verse_nr": "9",
                    "verse": "Pahweto naj, lin\u0308bawe heba yin\u0308 Comam. Heyohtaj tato ha\u02c8 ebnaj heyu\u1e8dta yin\u0308 Comam pujanto sunil yul sat yiban\u0308k\u02c8inal ti\u02c8, lahan yilni ebnaj isya\u02c8tajil haca\u02c8 hex tu\u02c8."
                },
                "10": {
                    "verse_nr": "10",
                    "verse": "Yaja\u02c8 hayet chilahwi jaben isya\u02c8tajil hanic\u02c8 tiempohal ti\u02c8, caw tz\u02c8ajan chon\u0308elcanico yu Comam Dios, cat xin yak\u02c8ni Comam jip yeb colin\u0308ban coba, yeb caw t\u02c8in\u0308an chon\u0308yute Comam awten\u0308eon\u0308 yetbihoj; yak\u02c8nicano isc\u02c8ulal isc\u02c8ul jet yin\u0308 huneln\u0308e, yuto hunxa je yeb Comam Jesucristo."
                },
                "11": {
                    "verse_nr": "11",
                    "verse": "Hallaxojabi ta caw niman yelapno isbi Comam Dios yin\u0308 sunilbal tiempo. \u00a1Hacojab tu\u02c8!"
                },
                "12": {
                    "verse_nr": "12",
                    "verse": "Chihallaxtoj ta chil isba ebnaj ju\u1e8dta yin\u0308 iscawil - Hune\u02c8 incartahan chiwatojan teyet ti\u02c8, ha\u02c8 ju\u1e8dta Silvano chiinitoj. Naj ju\u1e8dta ti\u02c8 caw yijem naj sic\u02c8lebil yul insatan. Hayeb tzoti\u02c8 chiwaltoti\u02c8an ha\u02c8 chexibtzeni, yeb xin chiwaltojan teyet tato xahechah isc\u02c8ulch\u02c8anil isc\u02c8ul Comam Dios. Lin\u0308bawe heba yin\u0308 isc\u02c8ulch\u02c8anil isc\u02c8ul Comam."
                },
                "13": {
                    "verse_nr": "13",
                    "verse": "Yeb ebnaj ju\u1e8dta ay yul ismajul Babilonia sic\u02c8bilxalo yu Comam Dios, haca\u02c8 yu quexissic\u02c8niloj, chisk\u02c8ambepaxo ebnaj hanic\u02c8 heye yin\u0308 hecawil. Yebpaxo naj Marcos, naj inc\u02c8aholan yin\u0308 isbi Comam, chisk\u02c8ambepaxo naj hanic\u02c8 heye yin\u0308 hecawil."
                },
                "14": {
                    "verse_nr": "14",
                    "verse": "K\u02c8ambewe hanic\u02c8 heye hununex yuto heyu\u1e8dtaxa heba. Ayojab ak\u02c8anc\u02c8ulal yul heyanma hex ayexxaco yul isk\u02c8ab Comam Jesucristo. \u00a1Acojab tu\u02c8!"
                }
            }
        }
    }
}