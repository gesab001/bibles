{
    "version": "BM",
    "book_name": "Micah",
    "book_nr": "33",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Pada zaman pemerintahan Raja Yotam, Raja Ahas, dan Raja Hizkia sebagai raja-raja Yehuda, TUHAN memberikan perkhabaran ini kepada Mikha, yang berasal dari kota Moresyet. TUHAN menunjukkan perkara-perkara tentang Samaria dan Yerusalem kepada Mikha."
                },
                "2": {
                    "verse_nr": "2",
                    "verse": "Dengarlah, hai semua bangsa;\nperhatikanlah, hai semua penduduk dunia!\nTUHAN Raja menjadi saksi untuk menuduh kamu semua.\nDengarlah!\nDia berfirman dari kediaman-Nya yang suci di syurga."
                },
                "3": {
                    "verse_nr": "3",
                    "verse": "TUHAN sedang keluar dari tempat-Nya yang suci;\nDia turun dan berjalan di puncak gunung-gunung di bumi."
                },
                "4": {
                    "verse_nr": "4",
                    "verse": "Gunung-gunung lebur di bawah kaki-Nya\nseperti lilin dalam api yang menyala;\ntanah dari gunung menggeluncur ke lembah-lembah\nseperti air di atas bukit mengalir ke bawah."
                },
                "5": {
                    "verse_nr": "5",
                    "verse": "Segala perkara itu akan berlaku kerana umat Israel sudah berdosa dan memberontak terhadap Allah. Siapakah yang bertanggungjawab terhadap pemberontakan Israel? Samaria, ibu kotanya sendiri! Siapakah yang bertanggungjawab terhadap penyembahan berhala di Yehuda? Yerusalem!"
                },
                "6": {
                    "verse_nr": "6",
                    "verse": "Oleh itu TUHAN berfirman, \u201cAku akan menjadikan Samaria timbunan runtuhan di padang, dan tempat orang menanam pokok anggur. Aku akan membuang batu puing kota itu ke lembah, dan asas kota itu akan kelihatan."
                },
                "7": {
                    "verse_nr": "7",
                    "verse": "Semua berhalanya akan dihancurkan, dan setiap benda yang sudah diberikan kepada pelacur di kuil akan dimusnahkan oleh api. Semua patung berhalanya akan menjadi tumpukan sampah. Samaria mendapat benda-benda itu sebagai hasil pemujaan kepada dewa kesuburan; sekarang musuhnya pula akan membawa benda-benda itu untuk diberikan kepada pelacur-pelacur di kuil lain.\u201d"
                },
                "8": {
                    "verse_nr": "8",
                    "verse": "Kemudian Mikha berkata, \u201cOleh itu aku akan berkabung dan meratap. Untuk menunjukkan kesedihanku, aku akan berjalan tanpa pakaian dan tanpa kasut. Aku akan melolong seperti serigala dan meraung seperti burung unta."
                },
                "9": {
                    "verse_nr": "9",
                    "verse": "Luka Samaria tidak dapat disembuhkan, dan Yehuda akan segera ditimpa penderitaan yang sama. Kemusnahan sudah tiba di pintu gerbang Yerusalem, tempat kediaman bangsaku.\u201d"
                },
                "10": {
                    "verse_nr": "10",
                    "verse": "Jangan beritahu musuh di Gat tentang kekalahan kita. Jangan benarkan mereka melihat kamu menangis. Hai penduduk Bet-Le-Afra, bergulinglah dalam debu sebagai tanda putus asa."
                },
                "11": {
                    "verse_nr": "11",
                    "verse": "Hai penduduk Safir, pergilah ke negeri pembuangan sambil bertelanjang dan berasa malu. Penduduk Zaanan tidak berani pergi ke luar kota. Apabila kamu mendengar penduduk Bet-Haezel meratap, kamu akan tahu bahawa tidak ada tempat perlindungan di situ."
                },
                "12": {
                    "verse_nr": "12",
                    "verse": "Penduduk Marot cemas semasa menantikan pertolongan, kerana bencana yang didatangkan TUHAN sudah menghampiri Yerusalem."
                },
                "13": {
                    "verse_nr": "13",
                    "verse": "Hai penduduk Lakhis, pasanglah kuda pada kereta kuda. Dengan meniru dosa orang di Israel, kamu menyebabkan orang di Yerusalem berdosa."
                },
                "14": {
                    "verse_nr": "14",
                    "verse": "Sekarang hai penduduk Yehuda, ucapkanlah selamat tinggal kepada kota Moresyet-Gat. Raja-raja Israel tidak akan mendapat pertolongan dari kota Akhzib."
                },
                "15": {
                    "verse_nr": "15",
                    "verse": "Hai penduduk Maresya, TUHAN akan menyerahkan kamu kepada musuh yang merebut kota kamu. Para pemimpin Israel yang kenamaan akan bersembunyi di dalam gua di Adulam."
                },
                "16": {
                    "verse_nr": "16",
                    "verse": "Hai penduduk Yehuda, guntinglah rambut kamu sebagai tanda berkabung untuk anak-anak yang kamu kasihi. Cukurlah kepala kamu sampai botak sama sekali, kerana anak-anak kamu akan dibuang negeri."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Alangkah malangnya orang yang merancang kejahatan sementara berbaring di tempat tidur pada waktu malam. Apabila fajar menyingsing mereka melaksanakan rancangan jahat itu kerana mereka dapat berbuat demikian."
                },
                "2": {
                    "verse_nr": "2",
                    "verse": "Apabila mereka mengingini ladang, mereka merampas ladang orang lain. Apabila mereka mengingini rumah, mereka merebut rumah orang lain. Tiada keluarga sesiapa pun, atau harta sesiapa pun yang selamat."
                },
                "3": {
                    "verse_nr": "3",
                    "verse": "Oleh itu TUHAN berfirman, \u201cAku bercadang mendatangkan bencana kepada kamu. Kamu tidak akan dapat melarikan diri daripadanya. Kamu akan ditimpa kesusahan, maka kamu tidak akan dapat bersikap angkuh lagi."
                },
                "4": {
                    "verse_nr": "4",
                    "verse": "Pada masa itu kelak, orang akan menggunakan kisah tentang kamu sebagai bahan sindiran. Mereka akan menyanyikan lagu perkabungan ini:\nKami sudah hancur sama sekali!\nTUHAN telah mengambil negeri kami lalu memberikannya kepada orang yang menawan kami.\u201d"
                },
                "5": {
                    "verse_nr": "5",
                    "verse": "Oleh itu apabila tanah itu dikembalikan kepada umat TUHAN, tiada sesiapa pun antara kamu yang akan mendapat bahagian."
                },
                "6": {
                    "verse_nr": "6",
                    "verse": "Orang berkhutbah kepadaku dan berkata, \u201cJangan berkhutbah kepada kami. Jangan berkhutbah tentang semua itu. Allah tidak mungkin mempermalukan kita."
                },
                "7": {
                    "verse_nr": "7",
                    "verse": "Adakah kamu berfikir bahawa Israel telah dikutuk? Adakah TUHAN hilang sabar? Benarkah Dia akan melakukan perkara seperti itu? Tidakkah Dia berfirman dengan lemah lembut kepada orang yang berbuat benar?\u201d"
                },
                "8": {
                    "verse_nr": "8",
                    "verse": "TUHAN menjawab, \u201cKamu menyerang umat-Ku seolah-olah mereka musuh. Orang lelaki pulang dari peperangan dan menyangka bahawa mereka selamat di rumah. Tetapi kamu sedang menunggu untuk mencuri jubah yang dipakai mereka."
                },
                "9": {
                    "verse_nr": "9",
                    "verse": "Kamu mengusir kaum wanita umat-Ku dari rumah yang disukai mereka; kamu merampas berkat-Ku selama-lamanya daripada anak-anak mereka."
                },
                "10": {
                    "verse_nr": "10",
                    "verse": "Bangunlah dan pergilah dari sini. Tiada lagi tempat yang selamat di sini. Dosa kamu telah mendatangkan malapetaka yang dahsyat ke tempat ini."
                },
                "11": {
                    "verse_nr": "11",
                    "verse": "Kamu menghendaki nabi yang suka berdusta serta menipu, dan yang berkata, \u2018Aku bernubuat bahawa kamu akan mendapat wain dan minuman keras yang berlimpah-limpah.\u2019"
                },
                "12": {
                    "verse_nr": "12",
                    "verse": "Tetapi Aku akan mengumpulkan kamu semua, hai umat-Ku Israel yang masih hidup. Aku akan mengumpulkan kamu bagaikan domba-domba yang pulang ke kandang. Umpama padang rumput yang penuh dengan domba, sekali lagi negeri kamu akan penuh dengan orang.\u201d"
                },
                "13": {
                    "verse_nr": "13",
                    "verse": "Allah akan membuka jalan bagi mereka dan membawa mereka keluar dari pembuangan. Mereka akan merempuh keluar dari pintu gerbang kota dan membebaskan diri. TUHAN sendiri, yang menjadi raja mereka akan memimpin mereka keluar."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Dengarlah, hai para penguasa Israel! Kamu seharusnya mengambil berat tentang keadilan"
                },
                "2": {
                    "verse_nr": "2",
                    "verse": "tetapi kamu membenci kebaikan dan mencintai kejahatan. Kamu menguliti umat-Ku hidup-hidup dan mencarik daging mereka daripada tulang."
                },
                "3": {
                    "verse_nr": "3",
                    "verse": "Kamu menelan umat-Ku. Kamu menguliti mereka dan mematahkan tulang mereka. Kamu mencincang mereka seperti kamu mencincang daging untuk dimasak di dalam belanga."
                },
                "4": {
                    "verse_nr": "4",
                    "verse": "Masanya akan tiba apabila kamu akan berseru kepada TUHAN, tetapi Dia tidak akan menjawab. Dia tidak akan mengabulkan doa kamu, kerana kamu telah melakukan kejahatan."
                },
                "5": {
                    "verse_nr": "5",
                    "verse": "Umat-Ku telah ditipu oleh nabi-nabi yang menjanjikan keamanan kepada orang yang memberi mereka wang, tetapi mengancam dan memusuhi orang yang tidak memberikan apa-apa. TUHAN berfirman kepada nabi-nabi itu"
                },
                "6": {
                    "verse_nr": "6",
                    "verse": "\u201cHai nabi-nabi, akhir hidup kamu hampir tiba. Hari akan menjadi malam bagi kamu. Oleh sebab kamu menyesatkan umat-Ku, kamu tidak akan menerima wahyu atau penglihatan lagi. Kamu tidak dapat meramalkan apa-apa lagi.\u201d"
                },
                "7": {
                    "verse_nr": "7",
                    "verse": "Orang yang meramalkan masa depan akan dipermalukan kerana ramalan mereka tidak tepat. Mereka semua akan dihina kerana Allah tidak menjawab mereka."
                },
                "8": {
                    "verse_nr": "8",
                    "verse": "Tetapi bagi diriku, TUHAN memenuhi aku dengan kuasa dan Roh-Nya. Dia memberi aku pengertian tentang keadilan, dan juga keberanian untuk memberitahu umat Israel tentang dosa mereka."
                },
                "9": {
                    "verse_nr": "9",
                    "verse": "Dengarlah kata-kataku, hai para penguasa Israel, kamu yang membenci keadilan dan yang mengubah kebenaran menjadi kesalahan."
                },
                "10": {
                    "verse_nr": "10",
                    "verse": "Kamu membina Yerusalem, kota Allah, berasaskan pembunuhan dan ketidakadilan."
                },
                "11": {
                    "verse_nr": "11",
                    "verse": "Para penguasa kota menjalankan pemerintahan untuk mendapat rasuah, para imam mentafsirkan Taurat untuk mendapat upah, dan para nabi pula menyatakan wahyu untuk mendapat wang; tetapi mereka semua mengatakan bahawa TUHAN menyertai mereka. Mereka berkata, \u201cBencana tidak akan menimpa kita, kerana TUHAN menyertai kita.\u201d"
                },
                "12": {
                    "verse_nr": "12",
                    "verse": "Oleh sebab kejahatan kamu, Sion akan dibajak seperti tanah, Yerusalem dijadikan timbunan runtuhan, dan bukit tempat Rumah TUHAN akan menjadi hutan belukar."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Pada masa depan\ngunung tempat Rumah TUHAN\nakan menjadi gunung yang tertinggi,\nmencuar tinggi melampaui semua gunung.\nBanyak bangsa akan berduyun-duyun ke sana"
                },
                "2": {
                    "verse_nr": "2",
                    "verse": "lalu mereka akan berkata,\n\u201cMarilah kita naik ke bukit TUHAN,\nke Rumah TUHAN, Allah Israel.\nDia akan mengajar kita kehendak-Nya yang harus kita lakukan;\nkita akan mengikut jalan yang dipilih-Nya,\nkerana ajaran TUHAN itu datang dari Yerusalem;\ndari Sion Dia berfirman kepada umat-Nya.\u201d"
                },
                "3": {
                    "verse_nr": "3",
                    "verse": "Dia akan menyelesaikan perselisihan antara bangsa-bangsa,\nantara kuasa-kuasa besar yang dekat dan yang jauh.\nMereka akan menempa pedang mereka menjadi bajak,\ndan tombak menjadi pisau pemangkas.\nBangsa-bangsa tidak akan berperang lagi,\ndan tidak bersedia untuk bertempur lagi."
                },
                "4": {
                    "verse_nr": "4",
                    "verse": "Semua orang akan hidup aman\ndi ladang anggur dan kebun ara mereka;\ntiada sesiapa pun akan menakutkan mereka.\nPerkara itulah yang dijanjikan TUHAN Yang Maha Kuasa."
                },
                "5": {
                    "verse_nr": "5",
                    "verse": "Setiap bangsa menyembah dan mentaati dewa masing-masing, tetapi kita akan menyembah dan mentaati TUHAN, Allah kita selama-lamanya."
                },
                "6": {
                    "verse_nr": "6",
                    "verse": "TUHAN berfirman, \u201cMasanya akan tiba apabila Aku mengumpulkan umat yang Aku hukum, mereka yang telah menderita dalam pembuangan."
                },
                "7": {
                    "verse_nr": "7",
                    "verse": "Mereka lumpuh dan jauh dari rumah, tetapi Aku akan memberikan peluang baru bagi mereka yang masih hidup, lalu mereka akan menjadi satu bangsa yang besar. Aku akan memerintah mereka dari Bukit Sion mulai dari saat itu hingga selama-lamanya.\u201d"
                },
                "8": {
                    "verse_nr": "8",
                    "verse": "Engkau hai Yerusalem, tempat Allah menjaga umat-Nya seperti seorang gembala, akan kembali menjadi ibu kota kerajaanmu seperti dahulu."
                },
                "9": {
                    "verse_nr": "9",
                    "verse": "Mengapakah engkau menangis sekuat itu? Mengapakah engkau kesakitan seperti perempuan yang hendak bersalin? Adakah hal ini disebabkan engkau tidak mempunyai raja, dan para penasihatmu sudah meninggal?"
                },
                "10": {
                    "verse_nr": "10",
                    "verse": "Hai penduduk Yerusalem, menggeliatlah dan mengeranglah, seperti perempuan yang sedang bersalin, kerana sekarang kamu terpaksa meninggalkan kota ini dan tinggal di padang. Kamu terpaksa pergi ke Babel, tetapi di sana TUHAN akan menyelamatkan kamu daripada kuasa musuh."
                },
                "11": {
                    "verse_nr": "11",
                    "verse": "Banyak bangsa telah berkumpul untuk menyerang kamu. Mereka berkata, \u201cYerusalem mesti dimusnahkan! Kami akan melihat kota itu menjadi runtuhan!\u201d"
                },
                "12": {
                    "verse_nr": "12",
                    "verse": "Tetapi bangsa-bangsa itu tidak tahu apa rancangan TUHAN. Mereka tidak sedar bahawa mereka telah dikumpulkan untuk dihukum, sebagaimana gandum dikumpulkan untuk diirik."
                },
                "13": {
                    "verse_nr": "13",
                    "verse": "TUHAN berfirman, \u201cHai penduduk Yerusalem, pergilah menghukum musuh kamu! Aku akan menjadikan kamu sekuat lembu jantan yang bertanduk besi dan berkuku gangsa. Kamu akan memusnahkan banyak bangsa, dan kekayaan mereka yang diperoleh dengan kekejaman akan kamu persembahkan kepada-Ku, Tuhan alam semesta.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "TUHAN berfirman, \u201cHai Betlehem Efrata, engkaulah salah satu kota yang terkecil di negeri Yehuda, tetapi daripadamu Aku akan memberi Israel seorang penguasa; asal usul nenek moyangnya bermula dari zaman purba.\u201d"
                },
                "2": {
                    "verse_nr": "2",
                    "verse": "Oleh itu TUHAN akan membiarkan umat-Nya dikuasai musuh sehingga wanita yang akan bersalin itu melahirkan anak lelakinya. Selepas itu orang dalam pembuangan akan berkumpul semula dengan sesama bangsa mereka."
                },
                "3": {
                    "verse_nr": "3",
                    "verse": "Apabila penguasa itu tiba, dia akan memerintah rakyatnya dengan kekuatan daripada TUHAN, dan dengan keagungan TUHAN, Allah sendiri. Rakyatnya akan hidup aman kerana semua bangsa di bumi akan mengakui kebesarannya"
                },
                "4": {
                    "verse_nr": "4",
                    "verse": "dan dia akan mendatangkan keamanan.\nApabila orang Asyur menyerang negeri kita dan menembusi pertahanan kita, kita akan mengutus pemimpin-pemimpin yang paling kuat untuk melawan mereka."
                },
                "5": {
                    "verse_nr": "5",
                    "verse": "Dengan kekuatan senjata, mereka akan mengalahkan Asyur, tanah Nimrod, dan mereka akan menyelamatkan kita daripada serangan orang Asyur apabila mereka menyerang wilayah kita."
                },
                "6": {
                    "verse_nr": "6",
                    "verse": "Umat Israel yang masih hidup akan menjadi seperti embun yang menyegarkan, yang dikirim oleh TUHAN kepada banyak bangsa; mereka bagaikan titisan hujan pada tanaman. Mereka akan bersandar kepada Allah dan bukan kepada manusia."
                },
                "7": {
                    "verse_nr": "7",
                    "verse": "Mereka yang masih hidup antara bangsa-bangsa lain akan menjadi seperti singa yang sedang mencari makanan di hutan atau di padang rumput; singa masuk ke tengah-tengah kawanan domba, menerkam serta mencabik-cabikkan domba; tiada sesiapa pun dapat menyelamatkan domba-domba itu."
                },
                "8": {
                    "verse_nr": "8",
                    "verse": "Israel akan mengalahkan musuhnya dan membinasakan mereka semua."
                },
                "9": {
                    "verse_nr": "9",
                    "verse": "TUHAN berfirman, \u201cPada masa itu Aku akan merampas kuda kamu dan memusnahkan kereta kuda kamu."
                },
                "10": {
                    "verse_nr": "10",
                    "verse": "Aku akan memusnahkan kota-kota di negeri kamu dan merobohkan semua pertahanan kamu."
                },
                "11": {
                    "verse_nr": "11",
                    "verse": "Aku akan memusnahkan azimat kamu dan menyingkirkan semua peramal kamu."
                },
                "12": {
                    "verse_nr": "12",
                    "verse": "Aku akan memusnahkan patung-patung berhala dan tugu-tugu keramat kamu. Kamu tidak akan menyembah benda-benda buatan kamu sendiri lagi."
                },
                "13": {
                    "verse_nr": "13",
                    "verse": "Aku akan merobohkan patung-patung Dewi Asyera di negeri kamu dan memusnahkan kota-kota kamu."
                },
                "14": {
                    "verse_nr": "14",
                    "verse": "Dalam kemurkaan-Ku yang meluap-luap Aku akan membalas dendam-Ku terhadap semua bangsa yang tidak taat kepada-Ku.\u201d"
                },
                "15": {
                    "verse_nr": "15",
                    "verse": ""
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Dengarlah perkara yang diajukan oleh TUHAN terhadap Israel.\nBangkitlah, ya TUHAN, dan ajukanlah perkara-Mu. Biarlah gunung dan bukit mendengar apa yang hendak Engkau firmankan."
                },
                "2": {
                    "verse_nr": "2",
                    "verse": "Hai gunung-ganang, dasar bumi yang kekal, dengarlah perkara yang diajukan TUHAN! TUHAN mempunyai perkara dengan umat-Nya. Dia akan membawa tuduhan terhadap Israel."
                },
                "3": {
                    "verse_nr": "3",
                    "verse": "TUHAN berfirman, \u201cHai umat-Ku, apakah yang telah Aku lakukan terhadap kamu? Dalam hal apakah Aku telah menjadi beban bagi kamu? Jawablah."
                },
                "4": {
                    "verse_nr": "4",
                    "verse": "Aku membawa kamu keluar dari Mesir. Aku menyelamatkan kamu daripada perhambaan. Aku mengutus Musa, Harun, dan Miriam untuk memimpin kamu."
                },
                "5": {
                    "verse_nr": "5",
                    "verse": "Hai umat-Ku, ingatlah akan apa yang dirancang oleh Balak, raja Moab itu terhadap kamu, dan jawapan Bileam anak Beor kepadanya. Ingatlah akan peristiwa-peristiwa yang berlaku dalam perjalanan dari perkhemahan di Sitim sampai ke Gilgal. Ingatlah akan perkara-perkara itu, maka kamu akan menyedari apa yang telah Aku lakukan untuk menyelamatkan kamu.\u201d"
                },
                "6": {
                    "verse_nr": "6",
                    "verse": "Apakah yang harus aku persembahkan kepada TUHAN, Allah di syurga, apabila aku datang menyembah Dia? Haruskah aku membawa anak lembu yang terbaik dan membakarnya sebagai korban untuk-Nya?"
                },
                "7": {
                    "verse_nr": "7",
                    "verse": "Adakah TUHAN berkenan jika aku mempersembahkan beribu-ribu ekor domba, atau minyak zaitun yang berlimpah-limpah kepada-Nya? Haruskah aku mempersembahkan anak sulungku kepada-Nya kerana dosaku?"
                },
                "8": {
                    "verse_nr": "8",
                    "verse": "Sekali-kali tidak! TUHAN telah memberitahu kita apa yang baik. Perkara yang dituntut oleh TUHAN daripada kita adalah supaya kita berlaku adil, selalu mengamalkan kasih, dan dengan rendah hati hidup bersatu dengan Allah kita."
                },
                "9": {
                    "verse_nr": "9",
                    "verse": "Bijaklah orang yang takut akan TUHAN. TUHAN berseru kepada penduduk kota, \u201cDengarlah, hai kamu yang berkumpul di kota."
                },
                "10": {
                    "verse_nr": "10",
                    "verse": "Di rumah orang jahat terdapat harta yang diperoleh dengan tipu daya. Mereka menggunakan takaran palsu, suatu perbuatan yang Aku benci."
                },
                "11": {
                    "verse_nr": "11",
                    "verse": "Bagaimana mungkin Aku dapat mengampuni orang yang menggunakan takaran dan timbangan palsu?"
                },
                "12": {
                    "verse_nr": "12",
                    "verse": "Orang kaya di kalangan kamu menindas orang miskin; kamu semua pendusta."
                },
                "13": {
                    "verse_nr": "13",
                    "verse": "Oleh itu Aku sudah mula memukul dan membinasakan kamu kerana dosa kamu."
                },
                "14": {
                    "verse_nr": "14",
                    "verse": "Kamu akan makan, tetapi tidak kenyang; sebaliknya kamu akan tetap lapar. Kamu akan merampas barang, tetapi kamu tidak akan dapat menyimpannya. Segala sesuatu yang kamu simpan akan Aku musnahkan dalam peperangan."
                },
                "15": {
                    "verse_nr": "15",
                    "verse": "Kamu akan menanam gandum, tetapi kamu tidak akan menuainya. Kamu akan membuat minyak daripada buah zaitun, tetapi kamu tidak dapat menggunakan minyaknya. Kamu akan membuat wain, tetapi kamu tidak dapat meminumnya."
                },
                "16": {
                    "verse_nr": "16",
                    "verse": "Perkara ini akan berlaku kerana kamu telah mengikut perbuatan jahat Raja Omri, dan puteranya, Raja Ahab. Kamu mengikut peraturan yang ditetapkan oleh mereka. Oleh itu Aku akan membinasakan kamu, dan semua orang akan menghina kamu. Orang di merata tempat akan membenci kamu.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Tidak ada harapan lagi! Aku seperti orang lapar yang tidak menemui buah pada pokok ataupun buah anggur pada pokok anggur. Semua buah anggur dan buah ara yang sedap sudah habis dipetik."
                },
                "2": {
                    "verse_nr": "2",
                    "verse": "Tiada lagi orang jujur di dalam negeri; tiada lagi orang yang setia kepada Allah. Setiap orang menantikan peluangnya untuk membunuh. Setiap orang memburu sesama bangsanya."
                },
                "3": {
                    "verse_nr": "3",
                    "verse": "Mereka semua mahir melakukan kejahatan. Para pegawai dan hakim minta rasuah. Orang kenamaan memaksakan kemahuan mereka. Oleh itu mereka bersama-sama bersepakat untuk melakukannya."
                },
                "4": {
                    "verse_nr": "4",
                    "verse": "Bahkan orang yang terbaik dan paling jujur antara mereka pun seperti rumput yang tidak berguna.\nMasanya sudah tiba apabila Allah akan menghukum umat ini, sebagaimana Dia memberikan amaran kepada mereka melalui para nabi yang bertugas sebagai penjaga. Keadaan mereka sekarang kacau-bilau."
                },
                "5": {
                    "verse_nr": "5",
                    "verse": "Jangan percaya kepada jiran atau sahabat kamu. Berhati-hati apabila bercakap, bahkan kepada isteri kamu."
                },
                "6": {
                    "verse_nr": "6",
                    "verse": "Pada zaman ini anak lelaki menghina bapa mereka; anak perempuan melawan ibu mereka. Menantu perempuan bergaduh dengan ibu mentua mereka. Musuh seseorang ialah anggota keluarganya sendiri."
                },
                "7": {
                    "verse_nr": "7",
                    "verse": "Tetapi aku akan menantikan TUHAN; aku akan berharap kepada Allah yang akan menyelamatkan aku. Allahku akan mendengar doaku."
                },
                "8": {
                    "verse_nr": "8",
                    "verse": "Musuh kita tidak mempunyai alasan untuk bersukacita atas kejatuhan kita. Walaupun kita jatuh, tetapi kita akan bangkit semula. Sekarang kita berada dalam kegelapan, tetapi TUHAN akan menerangi kita."
                },
                "9": {
                    "verse_nr": "9",
                    "verse": "Kita telah berdosa terhadap TUHAN. Oleh itu kita harus menanggung kemurkaan-Nya untuk sementara waktu. Tetapi akhirnya Dia akan membela kita dan memberikan keadilan kepada kita. Dia akan membawa kita keluar kepada cahaya, dan kita akan mengalami penyelamatan TUHAN."
                },
                "10": {
                    "verse_nr": "10",
                    "verse": "Pada masa itu musuh kita akan melihat hal yang dilakukan TUHAN bagi kita, lalu mereka akan dipermalukan. Merekalah musuh yang mengolok-olok kita dahulu dengan berkata, \u201cDi manakah TUHAN, Allah kamu?\u201d Kita akan melihat mereka dikalahkan dan dipijak-pijak seperti lumpur di jalan."
                },
                "11": {
                    "verse_nr": "11",
                    "verse": "Hai penduduk Yerusalem, masa untuk membina semula tembok-tembok kota telah tiba. Pada masa itu kawasan kamu akan diperluas."
                },
                "12": {
                    "verse_nr": "12",
                    "verse": "Orang kamu akan pulang dari merata tempat - dari Asyur di timur, dari Mesir di selatan, dari kawasan Sungai Efrat, dari seberang laut, dan dari pergunungan yang jauh."
                },
                "13": {
                    "verse_nr": "13",
                    "verse": "Tetapi bumi akan menjadi tandus kerana kejahatan penduduknya."
                },
                "14": {
                    "verse_nr": "14",
                    "verse": "Ya TUHAN, gembalakanlah umat-Mu, umat yang telah Engkau pilih. Walaupun mereka tinggal jauh di padang gurun, ada juga tanah yang subur di sekitar mereka. Biarlah mereka mendapat makanan di padang-padang rumput Basan dan Gilead, seperti yang dilakukan mereka dahulu kala."
                },
                "15": {
                    "verse_nr": "15",
                    "verse": "Lakukanlah mukjizat-mukjizat bagi kami, ya TUHAN, seperti yang Engkau lakukan dahulu, ketika Engkau membawa kami keluar dari Mesir."
                },
                "16": {
                    "verse_nr": "16",
                    "verse": "Bangsa-bangsa akan nampak hal itu dan berasa malu kerana sedar bahawa kekuatan mereka tidak bererti apa-apa. Mereka akan menutup mulut dan telinga kerana tidak dapat melakukan apa-apa."
                },
                "17": {
                    "verse_nr": "17",
                    "verse": "Mereka akan menjalar di atas debu seperti ular. Mereka akan keluar dari kubu mereka dengan gementar, lalu datang dengan takut kepada-Mu, TUHAN, Allah kami."
                },
                "18": {
                    "verse_nr": "18",
                    "verse": "Ya TUHAN, tiada yang seperti Engkau. Engkau mengampunkan dosa umat-Mu yang masih hidup. Engkau tidak murka selama-lamanya, tetapi Engkau suka menunjukkan kasih-Mu yang abadi kepada kami."
                },
                "19": {
                    "verse_nr": "19",
                    "verse": "Engkau akan mengasihani kami lagi. Engkau akan memijak-mijak dosa kami dan membuangnya ke dasar laut!"
                },
                "20": {
                    "verse_nr": "20",
                    "verse": "Engkau akan menunjukkan kesetiaan-Mu dan kasih-Mu yang abadi kepada umat-Mu, keturunan Abraham dan Yakub, seperti yang Engkau janjikan kepada nenek moyang kami dahulu kala."
                }
            }
        }
    }
}