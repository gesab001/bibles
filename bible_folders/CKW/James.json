{
    "version": "CKW",
    "book_name": "James",
    "book_nr": "59",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri wuj ri xutz\u02c8ibaj ca ri Santiago - Ri Santiago nutek el rutzil quiwech ri kach\u02c8alal - Riyin ri Santiago, yin jun rusamajel ri Dios y ri Ajaf Jesucristo. Y riyin ntz\u02c8ibaj c\u02c8a el re wuj re\u02c8 chiwe riyix ri yix quiy quimam ca ri cablajuj ruc\u02c8ajol ri Israel ri xec\u02c8oje\u02c8 ojer ca, ri ma yixc\u02c8o ta chic chupan ri ruwach\u02c8ulef ri can iwuche (iwixin) wi riyix, xa pa tak quiruwach\u02c8ulef nic\u02c8aj chic winek yixc\u02c8o wi. Tic\u02c8ulu\u02c8 c\u02c8a ri rutzil iwech ri ntek el riyin."
                },
                "2": {
                    "verse_nr": "2",
                    "verse": "Ri rejkalen ri tijoj pokonal - Wach\u02c8alal, xa sibilaj tiquicot c\u02c8a ri iw\u00e1nima tek yixtojtobex riq\u02c8ui q\u02c8uiy ruwech tijoj pokonal."
                },
                "3": {
                    "verse_nr": "3",
                    "verse": "Ruma can iwetaman chi ri tijoj pokonal ri nipe pa tak ic\u02c8aslen, can riche (rixin) wi chi yixtz\u02c8etetej, wi can cukul ic\u02c8u\u02c8x riq\u02c8ui ri Dios. Y ri tijoj pokonal ri\u02c8 nuc\u02c8om pe coch\u02c8onic chiwe."
                },
                "4": {
                    "verse_nr": "4",
                    "verse": "Y majun bey tiq\u02c8uis ta ri coch\u02c8onic pa tak iw\u00e1nima riche (rixin) chi can nuben jun samaj tz\u02c8aket, riche (rixin) chi queri\u02c8 ri ic\u02c8aslen niq\u02c8uiy, nitz\u02c8aket y man ta c\u02c8a nrajo\u02c8 na juba\u02c8."
                },
                "5": {
                    "verse_nr": "5",
                    "verse": "Y wi c\u02c8o jun kach\u02c8alal chicojol ri nuna\u02c8 chi c\u02c8a c\u02c8o na na\u02c8oj ri nic\u02c8atzin chare, tuc\u02c8utuj c\u02c8a chare ri Dios. Y Riya\u02c8 can ma xtupokonaj ta xtuya\u02c8 pe q\u02c8uiy. Queri\u02c8 nuben quiq\u02c8ui quinojel ri yec\u02c8utun, y majun achique ta xtubij chique."
                },
                "6": {
                    "verse_nr": "6",
                    "verse": "Pero rajawaxic chi can cukul ruc\u02c8u\u02c8x riq\u02c8ui ri Dios tek nuc\u02c8utuj, y ma riq\u02c8ui ta c\u02c8a ca\u02c8i\u02c8 ruc\u02c8u\u02c8x. Ruma wi xa riq\u02c8ui ca\u02c8i\u02c8 ruc\u02c8u\u02c8x tek nuc\u02c8utuj, xa nuben c\u02c8a achi\u02c8el nuben ri ruwi\u02c8 ri mar pa ruk\u02c8a\u02c8 ri cak\u02c8ik\u02c8, nibe quela\u02c8 y nibe quela\u02c8."
                },
                "7": {
                    "verse_nr": "7",
                    "verse": "Y ri winek ri xa queri\u02c8 nuben, man c\u02c8a tuch\u02c8ob ta chi ri Ajaf Dios xtuya\u02c8 pe chare ri nuc\u02c8utuj."
                },
                "8": {
                    "verse_nr": "8",
                    "verse": "Ruma jun winek wi xa ca\u02c8i\u02c8 ruc\u02c8u\u02c8x tek nuc\u02c8utuj chare ri Dios, nik\u02c8alajin chi ma cukul ta ruc\u02c8u\u02c8x riq\u02c8ui ri ntajin chubanic."
                },
                "9": {
                    "verse_nr": "9",
                    "verse": "Y ri kach\u02c8alal ri majun quik\u02c8ij chuwech re ruwach\u02c8ulef, xa tiquicot c\u02c8a ri c\u00e1nima ruma can c\u02c8o wi quik\u02c8ij chuwech ri Dios ruma can quiniman chic Riya\u02c8."
                },
                "10": {
                    "verse_nr": "10",
                    "verse": "Y queri\u02c8 chuka\u02c8 ri kach\u02c8alal beyoma\u02c8, xa tiquicot c\u02c8a ri c\u00e1nima ruma k\u02c8axnek chiquiwech chi xa majun quik\u02c8ij y rajawaxic chi niquikasaj qui\u02c8 chuwech ri Dios ruma xa ma yeyaloj ta el chuwech re ruwach\u02c8ulef, xa ye achi\u02c8el jun rusi\u02c8j k\u02c8ayis."
                },
                "11": {
                    "verse_nr": "11",
                    "verse": "Ruma ya tek nipe ruchuk\u02c8a\u02c8 ri k\u02c8ij, yac\u02c8ari\u02c8 tek ri k\u02c8ayis nichaki\u02c8j y niq\u02c8uis ka. Xa nitzak c\u02c8a el ri rusi\u02c8j y niq\u02c8uis, astape\u02c8 can jabel nitzu\u02c8un ri pa nabey mul. Can que wi c\u02c8a ri\u02c8 jun beyon. Riya\u02c8 xa chanin nicom el y nuya\u02c8 ca rumolic ri rubeyomal."
                },
                "12": {
                    "verse_nr": "12",
                    "verse": "Ticoch\u02c8o\u02c8 ri tojtobenic - Jabel c\u02c8a ruwaruk\u02c8ij ri winek ri can rucukuban ruc\u02c8u\u02c8x riq\u02c8ui ri Dios y nucoch\u02c8 ri tijoj pokonal ri nipe chrij. Ruma tek rucoch\u02c8on chic ronojel, ri Dios xtuya\u02c8 ri lok\u02c8olaj sipanic chare, ri utzilaj c\u02c8aslen ri majun bey xtiq\u02c8uis ta. Ya lok\u02c8olaj sipanic ri\u02c8 ri rubin ca ri Dios chi xtuya\u02c8 chake ri yojajowan riche (rixin)."
                },
                "13": {
                    "verse_nr": "13",
                    "verse": "Yac\u02c8a wi c\u02c8o jun ri nrajo\u02c8 nuben chawe chi yaka pa mac, man c\u02c8a tabij ta chi ya ri Dios ri nibano queri\u02c8 chawe. Ruma ri Dios can ma nuben ta chare jun winek chi nika pa mac, y chuka\u02c8 majun nicowin nibano ta chare ri Dios chi nika ta pa mac."
                },
                "14": {
                    "verse_nr": "14",
                    "verse": "Ruma wi riyit nana\u02c8 raybel chi naben jun mac, ri\u02c8 xa awuq\u02c8ui c\u02c8a riyit nipe wi. Xa ya ri itzel tak raybel ri yec\u02c8o awuq\u02c8ui ri yebano queri\u02c8 chawe."
                },
                "15": {
                    "verse_nr": "15",
                    "verse": "Y wi naya\u02c8 k\u02c8ij chare ri itzel tak raybel, chiri\u02c8 nipe wi ri mac. Y pa ruq\u02c8uisbel nuc\u02c8om pe ri camic."
                },
                "16": {
                    "verse_nr": "16",
                    "verse": "Wach\u02c8alal ri sibilaj yixinwajo\u02c8, man c\u02c8a quixk\u02c8olotej ta."
                },
                "17": {
                    "verse_nr": "17",
                    "verse": "Ruma chila\u02c8 chicaj riq\u02c8ui ri Katata\u02c8 Dios nika wi pe ronojel ri jabel tak sipanic. Riq\u02c8ui Riya\u02c8 petenak wi ronojel ri sakil. Achi\u02c8el ri k\u02c8ij, ri ic\u02c8 y ri ch\u02c8umila\u02c8, ri niquijalala\u02c8 qui\u02c8. Y xa can xu (xe) wi c\u02c8a ri Dios ri ma nijalatej ta."
                },
                "18": {
                    "verse_nr": "18",
                    "verse": "Y riq\u02c8ui ri ruraybel Riya\u02c8 xuya\u02c8 jun c\u02c8ac\u02c8ac\u02c8 kac\u02c8aslen tek xkanimaj ri kas kitzij ruch\u02c8abel, y xoj\u2011oc achi\u02c8el ri nabey tak cosecha chare ronojel ri ruq\u02c8uiytisan ca ri Dios."
                },
                "19": {
                    "verse_nr": "19",
                    "verse": "Quixoc banoy ri utz - Rumari\u02c8, wach\u02c8alal ri sibilaj yixinwajo\u02c8, riyin nbij c\u02c8a chiwe chi\u02c8ijujunal chi riq\u02c8ui ronojel iw\u00e1nima tiwac\u02c8axaj ri ruch\u02c8abel ri Dios. Can jabel tich\u02c8obo\u02c8 achique ri nubij. Ruma riyix nic\u02c8atzin chi jabel iwetaman el nabey, c\u02c8ac\u02c8ari\u02c8 nitzijoj. Y chuka\u02c8 nbij chiwe chi man ta xtipe iwoyowal chanin."
                },
                "20": {
                    "verse_nr": "20",
                    "verse": "Ruma ri coyowal ri winek xa ma nuc\u02c8om ta pe jun c\u02c8aslen choj achi\u02c8el ri nrajo\u02c8 ri Dios."
                },
                "21": {
                    "verse_nr": "21",
                    "verse": "Rumac\u02c8ari\u02c8 tiya\u02c8 ca ronojel ri ma ch\u02c8ajch\u02c8oj ta y ronojel ri etzelal. Y can tikasaj iwi\u02c8 chi ninimaj ri ruch\u02c8abel ri Dios ri c\u02c8o chic pa tak iw\u00e1nima. Ruma ya ch\u02c8abel ri\u02c8 ri nicolo iwuche (iwixin)."
                },
                "22": {
                    "verse_nr": "22",
                    "verse": "Y ma xu (xe) ta c\u02c8a tiwac\u02c8axaj ri ruch\u02c8abel ri Dios, xa can tibana\u02c8 chuka\u02c8 ri nubij. Ruma wi xa can xu (xe wi) niwac\u02c8axaj ri ruch\u02c8abel ri Dios y ma niben ta ri nubij, xa iyon riyix nik\u02c8ol ka iwi\u02c8."
                },
                "23": {
                    "verse_nr": "23",
                    "verse": "Ruma wi c\u02c8o jun ri nrac\u02c8axaj ri ruch\u02c8abel ri Dios, y xa ma nuben ta ri nubij, xa junan c\u02c8a riq\u02c8ui jun winek ri nutzu\u02c8 ri\u02c8 pa jun espejo, can nutzu\u02c8 wi ri\u02c8 achique rubanic."
                },
                "24": {
                    "verse_nr": "24",
                    "verse": "Pero tek xa c\u02c8a juba\u02c8 tutzu\u02c8 ca ri\u02c8 pan espejo, xa ma noka ta chic chuc\u02c8u\u02c8x ri achique rubanic nitzu\u02c8un."
                },
                "25": {
                    "verse_nr": "25",
                    "verse": "Yac\u02c8a ri nac\u02c8axan ri ruch\u02c8abel ri Dios, y ma xu (xe) ta wi nrac\u02c8axaj, xa can nunimaj y nuben ri nubij ri ch\u02c8abel ri\u02c8, y can ma nuya\u02c8 ta ca, can jabel c\u02c8a ruwaruk\u02c8ij. Ruma ri ruch\u02c8abel ri Dios can tz\u02c8aket wi. Y can nuben chake chi yojcolotej riche (rixin) chi yojcowin nikaben ri nrajo\u02c8 ri Dios."
                },
                "26": {
                    "verse_nr": "26",
                    "verse": "Wi c\u02c8o jun nibin chi nuya\u02c8 ruk\u02c8ij ri Dios y xa ma nuk\u02c8il ta ri\u02c8 riq\u02c8ui ri itzel tak ch\u02c8abel, ruyon riya\u02c8 nuk\u02c8ol ka ri\u02c8. Y xa majun utz nuc\u02c8om pe chare tek nubij chi riya\u02c8 can nuya\u02c8 wi ruk\u02c8ij ri Dios."
                },
                "27": {
                    "verse_nr": "27",
                    "verse": "Ruma ri winek ri can kitzij nuya\u02c8 ruk\u02c8ij ri Dios, yerutola\u02c8 ri malcani\u02c8 tak ixoki\u02c8 y ri ac\u02c8ala\u02c8 ri xa majun chic quite\u02c8 quitata\u02c8 ri yetajin niquik\u02c8axaj tijoj pokonal, y chuka\u02c8 ma nutz\u02c8ilobisaj ta chic ri\u02c8 chupan ri etzelal riche (rixin) re ruwach\u02c8ulef. Chuwech ri Dios ri yebano queri\u02c8, yeri\u02c8 ri can kitzij y pa ruch\u02c8ajch\u02c8ojil chi niquiya\u02c8 ruk\u02c8ij."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ma ruc\u02c8amon ta chi nikatzu\u02c8 achique rubanic jun winek - Wach\u02c8alal ri iniman chic ri Kajaf Jesucristo ri sibilaj nim ruk\u02c8ij ruc\u02c8ojlen, riyin nbij c\u02c8a chiwe chi ma titzu\u02c8 ta achique rubanic jun winek. Xa tikana\u02c8 c\u02c8a ki\u02c8 chi xa yoj junan konojel."
                },
                "2": {
                    "verse_nr": "2",
                    "verse": "\u00bfAchique ta niben riyix xa ta c\u02c8o jun achi beyon ri napon iwuq\u02c8ui tek imolon iwi\u02c8 pa rubi\u02c8 ri Dios, y ri achi beyon ri\u02c8 rucusan el puk\u02c8a\u02c8 (napak\u02c8e\u02c8) banon riq\u02c8ui k\u02c8anapuek, chuka\u02c8 ye rucusan ta el jabel tak tziek? \u00bfY que ta chuka\u02c8 ri\u02c8 ntoc ta apo jun achi ri can nik\u02c8alajin chi xa pobre y xa can ti lawalo\u02c8 chic ri rutziak?"
                },
                "3": {
                    "verse_nr": "3",
                    "verse": "Riyix xa ya ri achi beyon ri nitzu\u02c8 nabey, nilok\u02c8ok\u02c8ej, y niya\u02c8 jabel ruch\u02c8acat. Yac\u02c8a chare ri achi ri xa pobre, riyix majun ruch\u02c8acat niya\u02c8 y xa nibij chare: Capa\u02c8e\u02c8 chiri\u02c8, o xa nibij chuka\u02c8 chare: Catz\u02c8uye\u02c8 re chikaken."
                },
                "4": {
                    "verse_nr": "4",
                    "verse": "Wi queri\u02c8 niben, can nik\u02c8alajin wi chi riyix xa nitzu\u02c8 achique rubanic jun winek, y yixoc c\u02c8a achi\u02c8el jun itzel aj k\u02c8atbel tzij y ma nina\u02c8 ta ka iwi\u02c8 chi xa yix junan chi\u02c8iwonojel. Xa can niben chi jun winek m\u00e1s rejkalen que chuwech jun chic, y ri\u02c8 xa jun itzel na\u02c8oj."
                },
                "5": {
                    "verse_nr": "5",
                    "verse": "Wach\u02c8alal ri sibilaj yixinwajo\u02c8, tich\u02c8obo\u02c8 c\u02c8a jabel re xtinbij chiwe. Ri Dios ye ri pobres ri ye rucha\u02c8on riche (rixin) chi ye riye\u02c8 ri\u02c8 ri can nic\u02c8oje\u02c8 jun quicukbel c\u02c8u\u02c8x riq\u02c8ui ri Dios ri can achi\u02c8el jun nimalaj beyomel. Y ye chuka\u02c8 ri pobres ri ye rucha\u02c8on ri Dios riche (rixin) chi niquic\u02c8ul ri herencia pa rajawaren ri Dios can achi\u02c8el ri rutzujun (rusujun) chique ri ye\u02c8ajowan riche (rixin)."
                },
                "6": {
                    "verse_nr": "6",
                    "verse": "Pero riyix xa ikasan quik\u02c8ij ri pobres, y ye ri beyoma\u02c8 ri iya\u02c8on quik\u02c8ij. \u00bfCan ma noka ta cami chi\u02c8ic\u02c8u\u02c8x chi xa ye ri beyoma\u02c8 ri ye banayon chiwe chi yixc\u02c8o pa ruc\u02c8ayewal? \u00bfLa ma noka ta chi\u02c8ic\u02c8u\u02c8x chi xa ye chuka\u02c8 riye\u02c8 ri yixkiriren apo pa tak k\u02c8atbel tzij?"
                },
                "7": {
                    "verse_nr": "7",
                    "verse": "\u00bfLa ma noka ta c\u02c8a chi\u02c8ic\u02c8u\u02c8x chi xa ye chuka\u02c8 riye\u02c8 ri yeyok\u02c8o ri utzilaj rubi\u02c8 ri Jesucristo, ri natan pan iwi\u02c8?"
                },
                "8": {
                    "verse_nr": "8",
                    "verse": "Chupan c\u02c8a ri ley ri xuya\u02c8 ri Dios ri ka\u2011Rey, tz\u02c8ibatal c\u02c8a ca jun tzij ri nim rejkalen, y nubij: Can achi\u02c8el nawajo\u02c8 ka awi\u02c8 riyit, queri\u02c8 chuka\u02c8 que\u02c8awajo\u02c8 ri awuc\u02c8 awach\u02c8alal. Queri\u02c8 nubij chupan ri ley. Y wi can niben c\u02c8a ri\u02c8, can utz."
                },
                "9": {
                    "verse_nr": "9",
                    "verse": "Yac\u02c8a wi xa xtitzu\u02c8 achique rubanic jun winek, yixmacun y xaxu (xaxe wi) chic tiwoyobej chi nika ruc\u02c8ayewal pan iwi\u02c8, ruma riyix xa ma niben ta ri nubij chupan ri ley riche (rixin) ri Dios."
                },
                "10": {
                    "verse_nr": "10",
                    "verse": "Ruma wi c\u02c8o jun nubij chi can nuben ronojel ri nubij ri ley, pero xa c\u02c8a c\u02c8o na jun tzij ri ma nuben ta chare ri nubij ri ley, nik\u02c8alajin chi ma ronojel ta nunimaj chare ri ley. Xa can jun aj mac wi c\u02c8a nbec\u02c8ulun chuwech ri ley."
                },
                "11": {
                    "verse_nr": "11",
                    "verse": "Ruma tek ri Dios xuya\u02c8 ri ley, xubij: Riyit achi ri c\u02c8o awixjayil, man c\u02c8a tacanoj ta jun chic ixok. Y chuka\u02c8 riyit ixok ri c\u02c8o awachijil, man c\u02c8a tac\u02c8om ta ruwech jun chic achi. Y ri Dios mismo xubij: Ma cacamisan ta. Y wi riyit ma nacanoj ta jun chic ixok, pero xa nacamisaj jun winek, nik\u02c8alajin chi can ma nanimaj ta ri ley ri ruya\u02c8on ca ri Dios."
                },
                "12": {
                    "verse_nr": "12",
                    "verse": "Rumac\u02c8ari\u02c8, can tibana\u02c8 y tibij achi\u02c8el ri nubij chupan ri ley ri xuya\u02c8 ri Jesucristo. Ruma ri ley ri\u02c8 xuben chiwe chi yix colotajnek chic riche (rixin) chi yixcowin niben ri nrajo\u02c8 ri Dios y ya chuka\u02c8 ley ri\u02c8 xtik\u02c8ato tzij pan iwi\u02c8."
                },
                "13": {
                    "verse_nr": "13",
                    "verse": "Ruma wi ma xtijoyowaj ta quiwech ri nic\u02c8aj chic winek, ri Dios ma xtujoyowaj ta chuka\u02c8 iwech riyix chupan ri k\u02c8ij tek xtuk\u02c8et tzij. Yac\u02c8a wi xtijoyowaj quiwech ri nic\u02c8aj chic, xquixch\u02c8acon, ruma ri Dios chuka\u02c8 xtujoyowaj iwech riyix chupan ri k\u02c8ij ri\u02c8."
                },
                "14": {
                    "verse_nr": "14",
                    "verse": "Ri nubij chi runiman ri Dios y xa majun utzil nuben, xa achi\u02c8el jun caminek - Wach\u02c8alal, wi c\u02c8o c\u02c8a jun ri nibin chi runiman chic ri Dios, y xa majun utzil nuben ta, xa majun c\u02c8a nic\u02c8atzin wi ri nubij chi runiman. Ruma xa ma xtril ta c\u02c8a rucolotajic xaxu (xaxe wi) riq\u02c8ui ri nubij chi runiman chic ri Dios."
                },
                "15": {
                    "verse_nr": "15",
                    "verse": "Achi\u02c8el ta jun kach\u02c8alal ri nic\u02c8atzin rutziak y nic\u02c8atzin ruway."
                },
                "16": {
                    "verse_nr": "16",
                    "verse": "Y riyit xa nabij el chare: Cabiyin. Ma tachajij ta pena chare ri atziak y ri away. Xa tacusaj atziak y cawa\u02c8 jabel, yacha\u02c8 el chare. Y xa ma naya\u02c8 ta el ri nic\u02c8atzin chare, xa majun nic\u02c8atzin wi ri xabij el chare."
                },
                "17": {
                    "verse_nr": "17",
                    "verse": "Y queri\u02c8 chuka\u02c8 wi nabij chi animan chic ri Dios, y xa majun utzil naben ta, majun nic\u02c8atzin wi ri nabij chi animan chic. Xa yit achi\u02c8el jun caminek ri xa majun nicowin nuben."
                },
                "18": {
                    "verse_nr": "18",
                    "verse": "Riq\u02c8ui juba\u02c8 c\u02c8o jun ri xtibin chuwe: Riyit Santiago, nabij chi ma xu (xe) ta wi nic\u02c8atzin chi nanimaj ri Dios, xa can rajawaxic chi nabanala\u02c8 chuka\u02c8 ri utzil. Yac\u02c8a riyin, xticha\u02c8 ri jun, riq\u02c8ui ri nuniman chic ri Dios, majun chic nic\u02c8atzin chi nben. Yac\u02c8a riyin ri Santiago nbij c\u02c8a chare ri jun ri nibin queri\u02c8; riyin, riq\u02c8ui ri utzil ri nben, yicowin nc\u02c8ut chawech chi kitzij nuniman ri Dios. Y riyit \u00bfachique c\u02c8a rubanic naben chi nac\u02c8ut chinuwech chi animan chic ri Dios, wi xa majun utzil naben ta?"
                },
                "19": {
                    "verse_nr": "19",
                    "verse": "Riyit nanimaj chi can xu (xe wi) jun Dios c\u02c8o. Ri\u02c8 can utz wi. Pero ma xu (xe) ta wi ri\u02c8 ri rajawaxic. Ruma ri itzel tak esp\u00edritu chuka\u02c8 can niquinimaj chi can xu (xe wi) jun Dios c\u02c8o y chuka\u02c8 yebarbot (yebaybot) chuwech ruma xibinri\u02c8il."
                },
                "20": {
                    "verse_nr": "20",
                    "verse": "Sibilaj yit nacanic riq\u02c8ui ri ana\u02c8oj. Xtinc\u02c8ut na pe\u02c8 chawech wacami. Wi riyit nabij chi animan chic ri Dios y xa majun utzil naben ta, can majun nic\u02c8atzin wi tek xabij chi xanimaj. Xa yit achi\u02c8el jun caminek ri majun nicowin nuben."
                },
                "21": {
                    "verse_nr": "21",
                    "verse": "Ri kamama\u02c8 Abraham ri xc\u02c8oje\u02c8 ojer ca, can xuben wi ri xubij ri Dios chare. Y ma xupokonaj ta xuya\u02c8 ri Isaac ri ruc\u02c8ajol pa ruwi\u02c8 ri altar riche (rixin) chi nuya\u02c8 chare ri Dios. Y rumari\u02c8 ri Abraham xtz\u02c8etetej ruma ri Dios chi majun rumac."
                },
                "22": {
                    "verse_nr": "22",
                    "verse": "Chuka\u02c8 ri Abraham ma xu (xe) ta wi xunimaj ri Dios, xa can xuben chuka\u02c8 ri xbix chare ruma ri Dios. Y riq\u02c8ui ri\u02c8 can xutz\u02c8akatisaj ri rucukbel c\u02c8u\u02c8x ri c\u02c8o riq\u02c8ui ri Dios."
                },
                "23": {
                    "verse_nr": "23",
                    "verse": "Y riq\u02c8ui ri\u02c8 chuka\u02c8 xbanatej ri nubij chupan ri ruch\u02c8abel ri Dios ri tz\u02c8ibatal ca, tek nubij: Ri Abraham can xunimaj ri Dios y rumari\u02c8 xtz\u02c8etetej ruma ri Dios chi majun rumac. Queri\u02c8 nubij chupan ri tz\u02c8ibatal ca. Y ri Abraham xbix chare chi kas junan quiwech riq\u02c8ui ri Dios."
                },
                "24": {
                    "verse_nr": "24",
                    "verse": "Can nik\u02c8alajin c\u02c8a chi riche (rixin) chi yatz\u02c8etetej ruma ri Dios chi majun amac, c\u02c8o chi naben ri nrajo\u02c8 Riya\u02c8, y ma xu (xe) ta wi nabij chi animan."
                },
                "25": {
                    "verse_nr": "25",
                    "verse": "Y chuka\u02c8 ri ixok ri Rahab rubi\u02c8 ri xc\u02c8oje\u02c8 ojer ca, astape\u02c8 ma utz ta ruc\u02c8aslen xuc\u02c8uaj, pero xtz\u02c8etetej ruma ri Dios chi majun rumac ruma ri xuben. Ruma riya\u02c8 xerewaj ri ca\u02c8i\u02c8 achi\u02c8a\u02c8 israelitas ri ye takon el ruma ri Josu\u00e9, y xerutek el pa jun chic bey riche (rixin) chi majun xquic\u02c8ulwachij."
                },
                "26": {
                    "verse_nr": "26",
                    "verse": "Rumari\u02c8 riyoj ri kaniman chic ri Dios, wi xa majun utzil nikaben ta, xa yoj achi\u02c8el jun caminek y majun nic\u02c8atzin wi nikabij chi kaniman. Xa yoj achi\u02c8el jun ch\u02c8aculaj ri man c\u02c8o ta chic ri r\u00e1nima riq\u02c8ui."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Tichajij iwi\u02c8 riq\u02c8ui ri ch\u02c8abel ri nibij - Wach\u02c8alal, ma chak tirayij chi q\u02c8uiy chiwe riyix yixoc tijonel quiche (quixin) ri nic\u02c8aj chic kach\u02c8alal. Ruma chi riyoj ri yojtijon, ketaman wi xa ma nikaben ta ri yec\u02c8o chupan ri tijonic ri yekaya\u02c8, can m\u00e1s na ruc\u02c8ayewal ri xtikac\u02c8ul."
                },
                "2": {
                    "verse_nr": "2",
                    "verse": "Konojel, q\u02c8uiy mul ma ya ta ri yekaben. Y wi ta c\u02c8o jun ri majun bey nimacun riq\u02c8ui ri ruch\u02c8abel, ri jun ri\u02c8 can tz\u02c8aket ri ruc\u02c8aslen. Ruma wi nicowin nuben chi ma nimacun ta riq\u02c8ui ri ruch\u02c8abel, can nicowin chuka\u02c8 nuben queri\u02c8 riq\u02c8ui ronojel ri ruch\u02c8acul."
                },
                "3": {
                    "verse_nr": "3",
                    "verse": "Y tikaya\u02c8 na pe\u02c8 pa cuenta chi queri\u02c8 chuka\u02c8 nikaben quiq\u02c8ui ri quiej chi nikaya\u02c8 ch\u02c8ich\u02c8 pa quichi\u02c8 riche (rixin) chi yekak\u02c8et. Ruma xaxu (xaxe wi) riq\u02c8ui ri ch\u02c8ich\u02c8 ri\u02c8, ri quiej yojquinimaj y yojquic\u02c8uaj acuchi (achique) ri nikajo\u02c8 yojbe wi."
                },
                "4": {
                    "verse_nr": "4",
                    "verse": "Achi\u02c8el chuka\u02c8 ri barcos ri yebiyin pa ruwi\u02c8 ri ya\u02c8. Sibilaj ye nima\u02c8k y ye uc\u02c8uan ruma cak\u02c8ik\u02c8 ri sibilaj ruchuk\u02c8a\u02c8. Pero xaxu (xaxe wi) riq\u02c8ui ri ti tim\u00f3n, ri ye uc\u02c8uan ri barcos yecowin yequic\u02c8uaj achique lugar ri nicajo\u02c8 yebe wi riye\u02c8."
                },
                "5": {
                    "verse_nr": "5",
                    "verse": "Achi\u02c8el chuka\u02c8 jun ti k\u02c8ak\u02c8, astape\u02c8 sibilaj co\u02c8ol oc, can nicowin nuq\u02c8uis jun q\u02c8uechelaj. Y queri\u02c8 chuka\u02c8 ri awak\u02c8. Ma nim ta, pero riq\u02c8ui ri ch\u02c8abel ri nubij q\u02c8uiy nicowin nuben."
                },
                "6": {
                    "verse_nr": "6",
                    "verse": "Ri kak\u02c8 achi\u02c8el jun k\u02c8ak\u02c8, y nubij ronojel ruwech itzel tak ch\u02c8abel. Ri kak\u02c8 jun chique ri ruk\u02c8a\u02c8 raken ri kach\u02c8acul ri ya\u02c8on pe chake, xa yac\u02c8a chi xa nutz\u02c8ilobisaj ronojel ri kach\u02c8acul, y xa nuya\u02c8 ri kac\u02c8aslen pa ruc\u02c8ayewal. Y ronojel ri\u02c8 xa ruma chi ri itzel winek ri rajawalul ri k\u02c8ak\u02c8 ri nucusan riche (rixin)."
                },
                "7": {
                    "verse_nr": "7",
                    "verse": "Ri yoj winek can c\u02c8o kachuk\u02c8a\u02c8 pa quiwi\u02c8 quinojel ri chicop ri yec\u02c8o chuwech re ruwach\u02c8ulef, ri aj xic\u02c8 tak chicop, ri cumatz, y chuka\u02c8 pa quiwi\u02c8 ri nic\u02c8aj chic chicop ri yec\u02c8o chupan ri mar."
                },
                "8": {
                    "verse_nr": "8",
                    "verse": "Pero ri kak\u02c8 ma yojcowin ta nikak\u02c8il. Xa achi\u02c8el jun itzel cumatz ri ruc\u02c8uan veneno riche (rixin) chi nicamisan."
                },
                "9": {
                    "verse_nr": "9",
                    "verse": "C\u02c8o jantek nikaya\u02c8 ruk\u02c8ij ri Katata\u02c8 Dios riq\u02c8ui ri kak\u02c8. Y c\u02c8o jantek xa nikacusaj riche (rixin) chi nikabij itzel tak ch\u02c8abel chique ri winek. Y riye\u02c8 can ye ruwachbel ri Dios."
                },
                "10": {
                    "verse_nr": "10",
                    "verse": "Can pa kachi\u02c8 c\u02c8a ye\u02c8el wi utzilaj tak tzij, y pa kachi\u02c8 chuka\u02c8 ye\u02c8el wi itzel tak tzij. Wach\u02c8alal, ma ruc\u02c8amon ta chi queri\u02c8 nikaben."
                },
                "11": {
                    "verse_nr": "11",
                    "verse": "Ruma riyix iwetaman chi chupan jun ralaxbel (rutz\u02c8ucbel) ya\u02c8, xa jun ruwech ya\u02c8 ntel pe, ma xtel ta pe utzilaj ya\u02c8 y chuka\u02c8 c\u02c8ayilaj ya\u02c8."
                },
                "12": {
                    "verse_nr": "12",
                    "verse": "Wach\u02c8alal, queri\u02c8 chuka\u02c8 ri che\u02c8 higo rubi\u02c8, ma xtuya\u02c8 ta aceituna. Ni ri uva ma xtuya\u02c8 ta higo, chuka\u02c8 pa jun ralaxbel (rutz\u02c8ucbel) ya\u02c8 ma xtel ta pe tzaylaj ya\u02c8 y utzilaj ya\u02c8."
                },
                "13": {
                    "verse_nr": "13",
                    "verse": "Ri na\u02c8oj ri nipe riq\u02c8ui ri Dios - Wach\u02c8alal, ri chicojol riyix, \u00bfyec\u02c8o cami ri can c\u02c8o quina\u02c8oj y c\u02c8o etamabel quiq\u02c8ui? Wi queri\u02c8, sibilaj utz. Pero can tiquic\u02c8utu\u02c8 c\u02c8a chi c\u02c8o utzil yetajin chubanic ruma quic\u02c8uan jun utzilaj c\u02c8aslen. Y ronojel ri utzil ri niquibanala\u02c8 can tiquibana\u02c8 riq\u02c8ui ch\u02c8uch\u02c8ujil, y riq\u02c8ui ri\u02c8 nik\u02c8alajin chi c\u02c8o quina\u02c8oj."
                },
                "14": {
                    "verse_nr": "14",
                    "verse": "Yac\u02c8a riyix wi xa jani\u02c8 na itzel nuna\u02c8 ri iw\u00e1nima chare jun chic winek ruma chi utz c\u02c8o, y niwajo\u02c8 chi can xu (xe) ta wi riyix ri c\u02c8o utz nic\u02c8om ca chare ronojel cosa; wi xa queri\u02c8 niben, man c\u02c8a tibij ta chi c\u02c8o utzilaj na\u02c8oj iwuq\u02c8ui. Ruma riq\u02c8ui jun ibanobal queri\u02c8, can nik\u02c8alajin wi chi xa ma kitzij ta ri na\u02c8oj ri c\u02c8o iwuq\u02c8ui."
                },
                "15": {
                    "verse_nr": "15",
                    "verse": "Ruma re na\u02c8oj re\u02c8, ma petenak ta chila\u02c8 chicaj riq\u02c8ui ri Dios. Xa can riche (rixin) re ruwach\u02c8ulef. Xa quiche (quixin) winek. Xa riche (rixin) ri itzel winek."
                },
                "16": {
                    "verse_nr": "16",
                    "verse": "Ruma wi riyix xa itzel nina\u02c8 chare jun chic ruma chi utz c\u02c8o, y niwajo\u02c8 chi can xu (xe) ta wi riyix ri c\u02c8o utz nic\u02c8om ca chare ronojel cosa, nik\u02c8alajin chi ma xu (xe) ta wi ri\u02c8 ri niben. Xa can niyec oyowal, y yix banoy c\u02c8a ronojel ruwech etzelal."
                },
                "17": {
                    "verse_nr": "17",
                    "verse": "Pero wi ya ri na\u02c8oj ri petenak chila\u02c8 chicaj riq\u02c8ui ri Dios ri c\u02c8o iwuq\u02c8ui, nabey nuben c\u02c8a chiwe chi nic\u02c8oje\u02c8 jun iw\u00e1nima ch\u02c8ajch\u02c8oj, c\u02c8ac\u02c8ari\u02c8 nuben chiwe chi ma niben ta oyowal, utz ina\u02c8oj niben quiq\u02c8ui quinojel, ye\u02c8ic\u02c8ul y ye\u02c8iwac\u02c8axaj jabel ri winek, y nijoyowaj quiwech quinojel. Can nuben chi niwachin jabel ri ic\u02c8aslen, ma ca\u02c8i\u02c8 ta ic\u02c8u\u02c8x, ni ma ca\u02c8i\u02c8 ta ipalej chuka\u02c8."
                },
                "18": {
                    "verse_nr": "18",
                    "verse": "Ri winek ri riq\u02c8ui uxlanibel c\u02c8u\u02c8x niquitij quik\u02c8ij chi man ta jun oyowal chiquicojol ri winek, riye\u02c8 can achi\u02c8el yetajin chutiquic jun utzilaj ija\u02c8tz ri nuc\u02c8om pe jun c\u02c8aslen choj, ruma chi can niquitij quik\u02c8ij chi nicajo\u02c8 nic\u02c8oje\u02c8 uxlanibel c\u02c8u\u02c8x chiquicojol ri winek."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ri itzel tak raybel y ri itzel tak banobel - \u00bfAchique ta c\u02c8a nibano chiwe tek ye\u02c8ibanala\u02c8 ch\u02c8a\u02c8oj y oyowal? Ri nibano c\u02c8a chiwe tek c\u02c8o ch\u02c8a\u02c8oj y oyowal chicojol ya ri itzel tak raybel ri yec\u02c8o iwuq\u02c8ui y nicajo\u02c8 yixquich\u02c8ec."
                },
                "2": {
                    "verse_nr": "2",
                    "verse": "Riyix xa can nirayij chi iwuq\u02c8ui ta riyix c\u02c8o wi ronojel cosas, y rumari\u02c8 hasta yixcamisan. Pero xa ma niwil ta. Niben ch\u02c8a\u02c8oj y oyowal. Y can q\u02c8uiy oyowal niben. Pero ma niwil ta ri achique nirayij, ruma ma nic\u02c8utuj ta chare ri Dios."
                },
                "3": {
                    "verse_nr": "3",
                    "verse": "O nic\u02c8utuj chare ri Dios, pero ma nuya\u02c8 ta chiwe, ruma riyix ma utz ta ri nic\u02c8utuj. Ruma ri nic\u02c8utuj, ma utz ta rucusaxic niben, ruma xa nicusaj riche (rixin) chi niben ri itzel tak iraybel."
                },
                "4": {
                    "verse_nr": "4",
                    "verse": "Riyix ri xinimaj ri Dios y wacami ichapon chic niya\u02c8 ca, \u00bfla ma iwetaman ta c\u02c8a chi tek nibe iw\u00e1nima chrij ri raybel riche (rixin) re ruwach\u02c8ulef, nik\u02c8alajin chi niwetzelaj ri Dios? Rumari\u02c8, riyix ri benak chic iw\u00e1nima chrij ri raybel riche (rixin) re ruwach\u02c8ulef, can nik\u02c8alajin c\u02c8a chi riyix ntoc ic\u02c8ulel ri Dios, ruma xa niwetzelaj ca."
                },
                "5": {
                    "verse_nr": "5",
                    "verse": "Y man xa tich\u02c8ob chi man ta kitzij ri tz\u02c8ibatal ca chupan ri ruch\u02c8abel ri Dios, tek nubij chi ri Lok\u02c8olaj Esp\u00edritu ri rutakon pe ri Dios riche (rixin) chi nic\u02c8oje\u02c8 pa tak k\u00e1nima sibilaj yojrajo\u02c8, y can ruraybel chi xaxu (xaxe) ta wi ri Dios ri nikajo\u02c8. Queri\u02c8 nubij ri tz\u02c8ibatal ca."
                },
                "6": {
                    "verse_nr": "6",
                    "verse": "Y ri Dios sibilaj q\u02c8uiy rutzil nuya\u02c8 pa kawi\u02c8. Achi\u02c8el nubij chupan ri ruch\u02c8abel ri tz\u02c8ibatal ca, chi ri Dios nupaba\u02c8 ri\u02c8 chiquiwech ri niquinimirisaj qui\u02c8. Yac\u02c8a ri niquich\u02c8utinirisaj qui\u02c8, Riya\u02c8 nuya\u02c8 ri rutzil pa quiwi\u02c8. Queri\u02c8 ri tz\u02c8ibatal ca."
                },
                "7": {
                    "verse_nr": "7",
                    "verse": "Rumari\u02c8 tiya\u02c8 iwi\u02c8 chuxe\u02c8 rutzij ri Dios, y tipaba\u02c8 iwi\u02c8 chuwech ri itzel winek. Y ri itzel winek xtanmej c\u02c8a el chiwech."
                },
                "8": {
                    "verse_nr": "8",
                    "verse": "Quixjel apo riq\u02c8ui ri Dios, y Riya\u02c8 chuka\u02c8 xtijel pe iwuq\u02c8ui. Riyix ri xixmacun chuwech ri Dios, tich\u02c8ajch\u02c8ojsaj c\u02c8a ri ic\u02c8aslen achi\u02c8el nich\u02c8ajch\u02c8ojsaj ik\u02c8a\u02c8. Riyix ri ca\u02c8i\u02c8 ic\u02c8u\u02c8x riq\u02c8ui ri Dios, tich\u02c8ajch\u02c8ojsaj c\u02c8a ri iw\u00e1nima."
                },
                "9": {
                    "verse_nr": "9",
                    "verse": "Tina\u02c8 c\u02c8a k\u02c8axon pa tak iw\u00e1nima, quixbison y quixok\u02c8 ruma ri imac. Riyix ri yixtze\u02c8en ruma ri quicoten riche (rixin) re ruwach\u02c8ulef, ma quixtze\u02c8en ta chic. Xa quixok\u02c8. Riyix ri sibilaj quicoten ina\u02c8on chuwech re ruwach\u02c8ulef, xa quixbison pa tak iw\u00e1nima."
                },
                "10": {
                    "verse_nr": "10",
                    "verse": "Tich\u02c8utinirisaj iwi\u02c8 chuwech ri Ajaf, y Riya\u02c8 xtunimirisaj ik\u02c8ij."
                },
                "11": {
                    "verse_nr": "11",
                    "verse": "Ma itzel ta quixch\u02c8o chrij jun iwach\u02c8alal - Wach\u02c8alal, ma itzel ta quixch\u02c8o chrij jun chic kach\u02c8alal. Ruma wi xtibij itzel chrij jun chic kach\u02c8alal, can chrij ri ley riche (rixin) ri Dios yixch\u02c8o wi. Wi xtibij chi jun kach\u02c8alal ma utz ta ri ruc\u02c8aslen chuwech ri Dios, niben c\u02c8a chare ri ruley ri Dios chi ma utz ta. Y riq\u02c8ui ri\u02c8 ma niben ta ri nubij ri ley. Xa niben achi\u02c8el yix aj k\u02c8atbel tzij chrij ri ley."
                },
                "12": {
                    "verse_nr": "12",
                    "verse": "Y ri ley ri\u02c8 xaxu (xaxe wi) jun ri yayon pe y xaxu (xaxe) chuka\u02c8 Riya\u02c8 ri nicowin yojcolo y xaxu (xaxe wi) chuka\u02c8 Riya\u02c8 ri nicowin yojtako pa k\u02c8ak\u02c8. Yac\u02c8a riyit, \u00bfachique ta c\u02c8a abanic chi nak\u02c8et tzij pa ruwi\u02c8 jun winek?"
                },
                "13": {
                    "verse_nr": "13",
                    "verse": "Majun winek ri etamayon ta ri chua\u02c8k cabij - Y wacami tiwac\u02c8axaj c\u02c8a riyix ri yixbin: Wacami o chua\u02c8k yojbe pa jun chic tinamit y yojc\u02c8oje\u02c8 chiri\u02c8 jun juna\u02c8, y yojlok\u02c8on y yojc\u02c8ayin y nikach\u02c8ec karajil."
                },
                "14": {
                    "verse_nr": "14",
                    "verse": "Chiwech riyix jabel ri nich\u02c8ob, pero xa ma iwetaman ta achique xtic\u02c8ulwachij ri chua\u02c8k cabij. Ruma ri kac\u02c8aslen xa achi\u02c8el ri moyef ri nika pe. Nic\u02c8oje\u02c8 el juba\u02c8, y chanin niq\u02c8uis el."
                },
                "15": {
                    "verse_nr": "15",
                    "verse": "Rumac\u02c8ari\u02c8 tek riyix c\u02c8o ri niwajo\u02c8 niben, m\u00e1s utz tibij: Wi ri Ajaf xtuya\u02c8 k\u02c8ij y wi c\u02c8a nuya\u02c8 na kac\u02c8aslen, can yekabanala\u02c8 wi c\u02c8a ri\u02c8, quixcha\u02c8."
                },
                "16": {
                    "verse_nr": "16",
                    "verse": "Yac\u02c8a riyix xa ma que ta ri\u02c8 nibij. Xa can nibij chi riyoj nikaben ri\u02c8. Xa can ninimirisaj iwi\u02c8 chuwech ri Dios. Y ri queri\u02c8 niben ma utz ta chuwech ri Dios."
                },
                "17": {
                    "verse_nr": "17",
                    "verse": "Ruma wi awetaman achique ri utz, y xa ma naben ta, yamacun chuwech ri Dios."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ri nipe chiquij ri beyoma\u02c8 ri ma utz ta niquiben - Wacami tiwac\u02c8axaj na c\u02c8a riyix beyoma\u02c8 chi can ruc\u02c8amon chi yixok\u02c8, can tiraka\u02c8 ichi\u02c8 chi ok\u02c8ej, ruma sibilaj q\u02c8uiy ri tijoj pokonal ri xtipe pan iwi\u02c8."
                },
                "2": {
                    "verse_nr": "2",
                    "verse": "Ri ibeyomal k\u02c8ayinak chic, y ri itziak chicopirnek chic."
                },
                "3": {
                    "verse_nr": "3",
                    "verse": "Ri irajil pusirnek chic. Y riq\u02c8ui ri\u02c8 can nik\u02c8alajin chi ma xe\u02c8ito\u02c8 ta ri winek. Xa choj ximol. Y ri pus ri riche (rixin) ri irajil xquixruporoj. Q\u02c8uiy irajil imolon, y xa yojc\u02c8o chic chupan ri ruq\u02c8uisbel tak k\u02c8ij."
                },
                "4": {
                    "verse_nr": "4",
                    "verse": "Y q\u02c8uiy irajil imolon ruma ma ye itojon ta chi utz ri imozos ri xesamej riche (rixin) chi xquimol ri icosecha. Y ri Ajaf xixrutz\u02c8et riq\u02c8ui ri ik\u02c8oloj chi ma ye itojon ta chi utz ri imozos. Ri nimalaj Ajaf, ri Rajaf ronojel, can xerac\u02c8axaj c\u02c8a ri mozos chi ye\u02c8ok\u02c8 ruma ma ye tojon ta chi utz."
                },
                "5": {
                    "verse_nr": "5",
                    "verse": "Riyix beyoma\u02c8, can jabel benak ri iw\u00e1nima riq\u02c8ui re ruwach\u02c8ulef. Can yixtajin nic\u02c8usaj ic\u02c8u\u02c8x riq\u02c8ui ri itzel tak iraybel. Jabel xixtiojir, ruma nitij ri nurayij ri iw\u00e1nima, xa yac\u02c8a chi ri camic xa nipe yan chiwij."
                },
                "6": {
                    "verse_nr": "6",
                    "verse": "Riyix beyoma\u02c8 nik\u02c8abaj tzij chiquij ri winek ri choj quic\u02c8aslen, y can yecom pan ik\u02c8a\u02c8. Y ri choj quic\u02c8aslen majun niquiben riche (rixin) chi niquito\u02c8 ta qui\u02c8, xa choj niquiya\u02c8 qui\u02c8 pan ik\u02c8a\u02c8."
                },
                "7": {
                    "verse_nr": "7",
                    "verse": "Quixcoch\u02c8on y chuka\u02c8 tibana\u02c8 orar - Wach\u02c8alal, nbij c\u02c8a chiwe chi quixcoch\u02c8on, y ma tiya\u02c8 ta ca ri coch\u02c8onic ri\u02c8, c\u02c8a ya tek xtapon ri k\u02c8ij tek xtipe chic jun bey ri Ajaf. Achi\u02c8el nuben ri jun aj ticonel pa juyu\u02c8, nicoch\u02c8on y nroyobej ri nabey y ruq\u02c8uisbel tak job, c\u02c8ac\u02c8ari\u02c8 nuben cosechar ri lok\u02c8olaj tico\u02c8n."
                },
                "8": {
                    "verse_nr": "8",
                    "verse": "Y queri\u02c8 chuka\u02c8 tibana\u02c8 riyix. Quixcoch\u02c8on. Can ticukuba\u02c8 ic\u02c8u\u02c8x riq\u02c8ui ri Dios, ruma chanin xtapon ri k\u02c8ij tek xtipe chic jun bey ri Ajaf."
                },
                "9": {
                    "verse_nr": "9",
                    "verse": "Wach\u02c8alal, man chic c\u02c8a titzujula\u02c8 (tisujula\u02c8) ta iwi\u02c8 chi\u02c8iwachibil iwi\u02c8 riche (rixin) chi queri\u02c8 man ta xtiwil ruc\u02c8ayewal tek xtapon ri k\u02c8ij tek ri Ajaf xtuk\u02c8et tzij. Ruma nakaj chic c\u02c8o pe ri k\u02c8ij tek ri nik\u02c8ato tzij xtuc\u02c8ut pe ri\u02c8."
                },
                "10": {
                    "verse_nr": "10",
                    "verse": "Can quixcoch\u02c8on c\u02c8a. Achi\u02c8el xquiben ri profetas ri xec\u02c8oje\u02c8 ojer ca, ri xerutek pe ri Ajaf ri xek\u02c8alajsan ri ruch\u02c8abel, can xquicoch\u02c8ola\u02c8 c\u02c8a ri tijoj pokonal. Y queri\u02c8 chuka\u02c8 tibana\u02c8 riyix wach\u02c8alal."
                },
                "11": {
                    "verse_nr": "11",
                    "verse": "Ruma ketaman chi ri yek\u02c8axan tijoj pokonal jabel ruwaquik\u02c8ij. Achi\u02c8el ri Job, ri jun achi ri xc\u02c8oje\u02c8 ojer ca, riyix iwac\u02c8axan chi Riya\u02c8 can xucoch\u02c8 wi ri sibilaj tijoj pokonal ri xuk\u02c8axaj. Y can iwetaman chuka\u02c8 ri xuben el ri Ajaf riq\u02c8ui ri Job ri pa ruq\u02c8uisbel. Rumari\u02c8 ketaman chi ri Ajaf sibilaj utz y can nujoyowaj kawech."
                },
                "12": {
                    "verse_nr": "12",
                    "verse": "Pero ri m\u00e1s nic\u02c8atzin wach\u02c8alal, nbij c\u02c8a chiwe wacami chi tek riyix c\u02c8o jun ri niwajo\u02c8 nibij, choj tibij, wi kas kitzij o xa ma kitzij ta. Pero majun bey tinataj ta ri caj, re ruwach\u02c8ulef y nic\u02c8aj chic cosas riche (rixin) chi niben jurar chi can kitzij ri nibij. Riche (rixin) chi queri\u02c8 majun ruc\u02c8ayewal xtika pan iwi\u02c8 tek xtapon ri k\u02c8ij tek ri Dios xtuk\u02c8et tzij."
                },
                "13": {
                    "verse_nr": "13",
                    "verse": "Y wi c\u02c8o jun chicojol ri c\u02c8o pa tijoj pokonal, tubana\u02c8 c\u02c8a orar. Wi c\u02c8o jun niquicot ri r\u00e1nima, tubixaj rubi\u02c8 ri Dios."
                },
                "14": {
                    "verse_nr": "14",
                    "verse": "Wi c\u02c8o jun yawa\u02c8 chicojol, querusiq\u02c8uij (queroyoj) c\u02c8a ri ancianos riche (rixin) ri iglesia y ri ancianos tiquibana\u02c8 oraci\u00f3n pa ruwi\u02c8 ri yawa\u02c8, y pa rubi\u02c8 ri Ajaf tiquijica\u02c8 pan aceite olivo."
                },
                "15": {
                    "verse_nr": "15",
                    "verse": "Y wi riq\u02c8ui ronojel quicukbel c\u02c8u\u02c8x niquiben orar, ri yawa\u02c8 nic\u02c8achoj. Ri Ajaf can nuc\u02c8achojsaj. Y wi c\u02c8o mac rubanon ri yawa\u02c8 ri\u02c8, xa can nicuyutej chuka\u02c8 ri rumac."
                },
                "16": {
                    "verse_nr": "16",
                    "verse": "Y riyix man c\u02c8a tiwewaj ta pa tak iw\u00e1nima wi c\u02c8o mac ri ibanon. Xa tik\u02c8alajsala\u02c8 chiwech, y titola\u02c8 iwi\u02c8 riq\u02c8ui oraci\u00f3n, riche (rixin) chi yixchojmir. Ruma jun winek ri can choj ruc\u02c8aslen chuwech ri Dios, tek nuben orar riq\u02c8ui ronojel r\u00e1nima, can q\u02c8uiy ri xtic\u02c8ul chare ri Dios."
                },
                "17": {
                    "verse_nr": "17",
                    "verse": "Achi\u02c8el xuben ri El\u00edas, riya\u02c8 jun winek ri can achi\u02c8el wi riyoj. Pero riq\u02c8ui ronojel r\u00e1nima xuben orar. Xuc\u02c8utuj chare ri Dios chi ma tuben ta job, y can queri\u02c8 wi xbanatej. Oxi\u02c8 juna\u02c8 riq\u02c8ui waki\u02c8 ic\u02c8 ri ma xuben ta job pa ruwi\u02c8 re ruwach\u02c8ulef."
                },
                "18": {
                    "verse_nr": "18",
                    "verse": "Y c\u02c8ac\u02c8ari\u02c8 tek ri El\u00edas xuben chic orar jun bey y xuc\u02c8utuj chare ri Dios chi tubana\u02c8 chic job pa ruwi\u02c8 re ruwach\u02c8ulef y can queri\u02c8 wi xbanatej. Y ri tico\u02c8n xewachin chic jun bey."
                },
                "19": {
                    "verse_nr": "19",
                    "verse": "Wach\u02c8alal, wi c\u02c8o jun chiwe ri sachnek y xa ma rutzekelben ta chic ri kitzij chi ruch\u02c8abel ri Dios y wi riyix nibeyaca\u02c8 pe, ri\u02c8 sibilaj utz."
                },
                "20": {
                    "verse_nr": "20",
                    "verse": "Can tiwetamaj c\u02c8a, chi wi nitzolij chic pe ruc\u02c8u\u02c8x ri jun aj mac ri\u02c8, y riya\u02c8 nuchop jun c\u02c8aslen utz, can xiben c\u02c8a chare chi nicuyutej ri janipe\u02c8 chi mac ri ye rubanon, y nicolotej chuwech ri camic ri ruc\u02c8amom pe ri mac."
                }
            }
        }
    }
}