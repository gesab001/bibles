{
    "version": "CKW",
    "book_name": "1 Timothy",
    "book_nr": "54",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri nabey wuj ri xutz\u02c8ibaj ri ap\u00f3stol San Pablo chare ri Timoteo - Ri San Pablo nutek el rutzil ruwech ri Timoteo - Riyin ri Pablo, yin jun ru\u02c8ap\u00f3stol ri Jesucristo ruma queri\u02c8 xubij ri Dios Kacolonel y queri\u02c8 chuka\u02c8 xubij ri Kajaf Jesucristo. Y can chrij wi c\u02c8a ri Ajaf Jesucristo cukul wi apo kac\u02c8u\u02c8x."
                },
                "2": {
                    "verse_nr": "2",
                    "verse": "Ntz\u02c8ibaj c\u02c8a el re wuj re\u02c8 chawe riyit Timoteo ri can yit achi\u02c8el nuc\u02c8ajol, ruma can animan wi ri Jesucristo. Ri utzil, ri joyowanic y ri uxlanibel c\u02c8u\u02c8x ri nuya\u02c8 ri Katata\u02c8 Dios y ri Kajaf Cristo Jes\u00fas xtic\u02c8oje\u02c8 ta c\u02c8a pan aw\u00e1nima."
                },
                "3": {
                    "verse_nr": "3",
                    "verse": "Ri Pablo nubij chare ri Timoteo chi tuchajij ri\u02c8 chuwech ri tijonic ri xa ma ye kitzij ta - Y achi\u02c8el ri xinbij ca chawe tek riyin xipe wawe\u02c8 pa Macedonia, queri\u02c8 chuka\u02c8 nbij chawe wacami, chi cac\u02c8oje\u02c8 na pa tinamit Efeso, ruma chiri\u02c8 yec\u02c8o c\u02c8a ri niquic\u02c8ut ch\u02c8abel ri xa man achi\u02c8el ta nubij ri ruch\u02c8abel ri Dios. Y nic\u02c8atzin chi nabij chique chi ma tiquic\u02c8ut ta ch\u02c8abel ri xa ma ye kitzij ta."
                },
                "4": {
                    "verse_nr": "4",
                    "verse": "Chuka\u02c8 tabij chique chi ma tiquiya\u02c8 ta quixquin chare ri nitzijox chiquij ri winek ri xec\u02c8oje\u02c8 ojer ca y ri nic\u02c8aj chic tzij ri xa choj ye tz\u02c8ucutajnek pe. Tzij achi\u02c8el ri\u02c8 can yec\u02c8o pe y majun bey xqueq\u02c8uis ta. Yetzijolox, pero xa niquisuk\u02c8 kana\u02c8oj. Y xa ma yojquito\u02c8 ta riche (rixin) chi yojq\u02c8uiy chupan ri kac\u02c8aslen riq\u02c8ui ri Dios, c\u02c8aslen riche (rixin) ri kacukbel c\u02c8u\u02c8x riq\u02c8ui Riya\u02c8. Yac\u02c8are\u02c8 nbij chawe."
                },
                "5": {
                    "verse_nr": "5",
                    "verse": "Ronojel re nbij chawe, re\u02c8 can ruma chi nwajo\u02c8 chi can ta quinojel ri kach\u02c8alal nicajo\u02c8 qui\u02c8 riq\u02c8ui jun c\u00e1nima ch\u02c8ajch\u02c8oj, jun c\u00e1nima ri nuna\u02c8 chi utz c\u02c8o chuwech ri Dios, y riq\u02c8ui chuka\u02c8 jun kitzij cukbel c\u02c8u\u02c8x."
                },
                "6": {
                    "verse_nr": "6",
                    "verse": "Ruma yec\u02c8o nic\u02c8aj ri xa xquiya\u02c8 ca rubanic ronojel re\u02c8. Xaxu (xaxe) wi chic tzij ri majun rejkalen ri yequibila\u02c8."
                },
                "7": {
                    "verse_nr": "7",
                    "verse": "Riye\u02c8 nicajo\u02c8 yequitijoj ri winek chare ri ruley ri Dios ri rutz\u02c8iban ca ri Mois\u00e9s. Pero xa ma nik\u02c8ax ta chiquiwech ri nubij ri ley ri\u02c8. Ni ma quetaman ta chuka\u02c8 ri achique yequibila\u02c8 chrij ri nubij ri ley."
                },
                "8": {
                    "verse_nr": "8",
                    "verse": "Riyoj ketaman chi ri ley ri\u02c8 can utz wi. Pero nic\u02c8atzin chi nucusex pa ruchojmil."
                },
                "9": {
                    "verse_nr": "9",
                    "verse": "Y ketaman chuka\u02c8 chi ri ley ma xya\u02c8ox (xya\u02c8) ta pa quiwi\u02c8 ri winek ri choj quic\u02c8aslen. Ri ley xa xya\u02c8ox (xya\u02c8) pa quiwi\u02c8 ri winek ri ma yeniman ta tzij, pa quiwi\u02c8 ri ma utz ta quic\u02c8aslen chuwech ri Dios, ri aj maqui\u02c8, ri c\u02c8o itzel pa tak c\u00e1nima, ri niquixolk\u02c8otij ri rubi\u02c8 ri Dios, ri yequicamisala\u02c8 quite\u02c8 quitata\u02c8, ri yequicamisala\u02c8 xabachique winek."
                },
                "10": {
                    "verse_nr": "10",
                    "verse": "Chuka\u02c8 ri ley c\u02c8o pa quiwi\u02c8 ri achi\u02c8a\u02c8 y ri ixoki\u02c8 ri niquicanoj qui\u02c8 riche (rixin) chi yemacun y xa ma quic\u02c8ulaj ta qui\u02c8, y pa quiwi\u02c8 ri achi\u02c8a\u02c8 ri xa quiq\u02c8ui quech achi\u02c8a\u02c8 yemacun wi. C\u02c8o chuka\u02c8 pa quiwi\u02c8 ri ye\u02c8elek\u02c8an winek, pa quiwi\u02c8 ri yebin ch\u02c8abel ri ma kitzij ta, pa quiwi\u02c8 ri can niquinataj wi rubi\u02c8 ri Dios tek yetzijon riche (rixin) chi ninimex ri niquibij, pero xa ma kitzij ta ri niquibij. Y c\u02c8o chuka\u02c8 pa quiwi\u02c8 ri winek ri ye\u02c8etzelan ri ruch\u02c8abel ri Dios."
                },
                "11": {
                    "verse_nr": "11",
                    "verse": "Queri\u02c8 nubij ri lok\u02c8olaj ch\u02c8abel ri niya\u02c8o colotajic, ruch\u02c8abel ri nimalaj Dios ri nikaya\u02c8 ruk\u02c8ij ruc\u02c8ojlen. Y ya c\u02c8a ch\u02c8abel re\u02c8 ri chilaben chuwe riyin chi ntzijoj."
                },
                "12": {
                    "verse_nr": "12",
                    "verse": "Ri samaj ri chilaben chare ri Pablo ruma ri Dios - Sibilaj c\u02c8a yimatioxin chare ri Kajaf Cristo Jes\u00fas, ri can ruya\u02c8on wuchuk\u02c8a\u02c8 y rucukuban ruc\u02c8u\u02c8x chuwij chi can nben wi ri rusamaj. Rumari\u02c8 xuben chuwe chi xinoc rusamajel."
                },
                "13": {
                    "verse_nr": "13",
                    "verse": "Queri\u02c8 xuben chuwe, astape\u02c8 tek rubanon ca xa xiyok\u02c8on chrij, y xenya\u02c8 pa tijoj pokonal ri winek ri quiniman Riya\u02c8; y q\u02c8uiy pokon ri xinbanala\u02c8 chique. Pero ri Ajaf xujoyowaj nuwech, ruma ri tiempo ri\u02c8 riyin ma wetaman ta ri xenbanala\u02c8 ruma ma jane nuniman ta ri Jesucristo."
                },
                "14": {
                    "verse_nr": "14",
                    "verse": "Yac\u02c8a ri Kajaf Dios sibilaj nim rutzil ri xuya\u02c8 pa nuwi\u02c8. Ruma xuben chuwe chi xincukuba\u02c8 nuc\u02c8u\u02c8x riq\u02c8ui y xuya\u02c8 chuka\u02c8 ajowabel pa w\u00e1nima can achi\u02c8el ri yatajnek chique ri xa jun chic quibanon riq\u02c8ui ri Cristo Jes\u00fas."
                },
                "15": {
                    "verse_nr": "15",
                    "verse": "Y re ch\u02c8abel re nbij chawe wacami, can kitzij wi, y ruc\u02c8amon chi ninimex cuma quinojel: Chi ri Jesucristo xpe chuwech re ruwach\u02c8ulef chiquicolic ri aj maqui\u02c8, y yin c\u02c8a riyin ri m\u00e1s yin aj mac que chiquiwech ri nic\u02c8aj chic aj maqui\u02c8."
                },
                "16": {
                    "verse_nr": "16",
                    "verse": "Pero astape\u02c8 ta na chi q\u02c8uiy ri numac riyin, ri Jesucristo xujoyowaj nuwech y xucuy numac riche (rixin) chi xuc\u02c8ut chiquiwech ri winek chi Riya\u02c8 sibilaj nicoch\u02c8on. Xucuy numac riyin riche (rixin) chi xinoc jun c\u02c8ambel na\u02c8oj chiquiwech ri winek ri xqueniman riche (rixin), chi xabachique ta na rubanic ri quimac, xquerucuy riche (rixin) chi niquil ri c\u02c8aslen riche (rixin) xtibe k\u02c8ij xtibe sek."
                },
                "17": {
                    "verse_nr": "17",
                    "verse": "Ri Dios can ya Riya\u02c8 ri Rey riche (rixin) ronojel tiempo re benak, Riya\u02c8 ma camel ta, ni ma tz\u02c8etetel ta, y xaxu (xaxe) wi Riya\u02c8 ri Dios y nimalaj etamanel. Can ta xtiya\u02c8ox (xtya\u02c8) ruk\u02c8ij ruc\u02c8ojlen Riya\u02c8 riche (rixin) xtibe k\u02c8ij xtibe sek. Am\u00e9n."
                },
                "18": {
                    "verse_nr": "18",
                    "verse": "Y riyit Timoteo ri can yit achi\u02c8el nuc\u02c8ajol, nbij c\u02c8a chawe chi man c\u02c8a tamestaj ta ri bin ca cuma ri kach\u02c8alal chi xatoc jun rusamajel ri Dios. Y ri\u02c8 can ya wi ri Dios ri xk\u02c8alajsan chiquiwech riye\u02c8. Man c\u02c8a tamestaj ta. Xa can tatija\u02c8 ak\u02c8ij chi naben ri samaj ri bin ca chawe chi naben, can achi\u02c8el nuben jun utzilaj soldado."
                },
                "19": {
                    "verse_nr": "19",
                    "verse": "Riyit cukul chic ac\u02c8u\u02c8x riq\u02c8ui ri Dios, y ri aw\u00e1nima nuna\u02c8 chi utz c\u02c8o chuwech ri Dios, y can quec\u02c8ari\u02c8 tabana\u02c8. Ruma yec\u02c8o kach\u02c8alal ri ma que ta ri\u02c8 xquiben, y rumari\u02c8 xsach quic\u02c8u\u02c8x."
                },
                "20": {
                    "verse_nr": "20",
                    "verse": "Queri\u02c8 xquiben ri Himeneo y ri Alejandro, y rumari\u02c8 xenjech pa ruk\u02c8a\u02c8 ri Satan\u00e1s, riche (rixin) chi queri\u02c8 tiquetamaj chi ma tiquiyok\u02c8 ta ri Dios."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ri oraci\u00f3n can nic\u02c8atzin wi - Wacami c\u02c8a nbij chawe: Can nic\u02c8atzin chi nikaben orar, tikatija\u02c8 ruk\u02c8ijul chi nikac\u02c8utuj utzil chare ri Dios, can tikac\u02c8utuj achique ri nic\u02c8atzin y kojmatioxin chuka\u02c8 chare ri Dios. Quec\u02c8ari\u02c8 tikabana\u02c8 pa quiwi\u02c8 quinojel ri winek."
                },
                "2": {
                    "verse_nr": "2",
                    "verse": "Tikac\u02c8utuj c\u02c8a chare ri Dios chi queruto\u02c8 ri ye aj k\u02c8atbel tak tzij ri nibix reyes chique. Tikac\u02c8utuj chuka\u02c8 chare chi queruto\u02c8 ri nic\u02c8aj chic aj k\u02c8atbel tak tzij, riche (rixin) chi queri\u02c8 xtuc\u02c8uex ta jun c\u02c8aslen ch\u02c8uch\u02c8uj kuma konojel, y man ta c\u02c8o ch\u02c8a\u02c8oj chkacojol. Y chuka\u02c8 xtikac\u02c8uaj ta c\u02c8a jun utzilaj c\u02c8aslen chuwech ri Dios y chiquiwech ri winek."
                },
                "3": {
                    "verse_nr": "3",
                    "verse": "Ruma yare\u02c8 ri utz y ya chuka\u02c8 re\u02c8 ri nika chuwech ri Dios ri Kacolonel chi nikaben."
                },
                "4": {
                    "verse_nr": "4",
                    "verse": "Ruma Riya\u02c8 nrajo\u02c8 chi can ta quinojel ri winek niquetamaj ta ri kas kitzij y yecolotej ta pe chupan ri quimac."
                },
                "5": {
                    "verse_nr": "5",
                    "verse": "Ruma xaxu (xaxe) wi c\u02c8a jun Dios c\u02c8o. Y xaxu (xaxe) wi jun k\u02c8axanel c\u02c8o pa nic\u02c8aj ri nibano chi junan kawech riq\u02c8ui ri Dios. Ri nibano ri samaj ri\u02c8 ya ri Jesucristo ri xoc winek achi\u02c8el riyoj."
                },
                "6": {
                    "verse_nr": "6",
                    "verse": "Riya\u02c8 ma xupokonaj ta xuya\u02c8 ri\u02c8 pa camic riche (rixin) chi xutoj ri kamac konojel. Y ronojel c\u02c8a ri xuben ri Jes\u00fas xchap rutzijoxic tek xapon ri tiempo."
                },
                "7": {
                    "verse_nr": "7",
                    "verse": "Y rumari\u02c8 tek ri Dios xirucha\u02c8 riyin riche (rixin) chi xinoc jun ap\u00f3stol riche (rixin) chi ntzijoj ri ruch\u02c8abel chique ri winek ri ma ye israelitas ta. Y ronojel re nbij wacami can kitzij wi. Ri Cristo can nutz\u02c8et wi ri w\u00e1nima chi can kitzij wi ri nbij y ma ntz\u02c8uc ta tzij. Y nc\u02c8ut ri ruch\u02c8abel chiquiwech ri winek ri ma ye israelitas ta, riche (rixin) chi ticuke\u02c8 quic\u02c8u\u02c8x riq\u02c8ui ri Jesucristo y tiquetamaj ri kitzij."
                },
                "8": {
                    "verse_nr": "8",
                    "verse": "Y nwajo\u02c8 c\u02c8a chi ri achi\u02c8a\u02c8 tiquibana\u02c8 orar pa ronojel lugar pa rubi\u02c8 ri Dios. Y tek niquiben orar y niquiyec ri quik\u02c8a\u02c8 chicaj, can riq\u02c8ui ch\u02c8ajch\u02c8ojil, y man ta riq\u02c8ui coyowal y man ta c\u02c8o ch\u02c8a\u02c8oj chiquicojol."
                },
                "9": {
                    "verse_nr": "9",
                    "verse": "Y queri\u02c8 chuka\u02c8 ri ixoki\u02c8, quequicusaj quitziak ri ma nik\u02c8ax ta ruwi\u02c8. Tiquich\u02c8obo\u02c8 na jabel ri achique yequicusaj. Ma rajawaxic ta chi nik\u02c8ax ruwi\u02c8 niquibanala\u02c8 ruchojmil ri rusmal tak quiwi\u02c8 y chi nik\u02c8ax ruwi\u02c8 yequicusala\u02c8 cosas ri ye banon riq\u02c8ui k\u02c8anapuek, o cosas ri ye banon riq\u02c8ui ri tak abej ri nibix perla chique, o yequicusala\u02c8 ta tziek ri sibilaj jotol cajel."
                },
                "10": {
                    "verse_nr": "10",
                    "verse": "Ri m\u00e1s rajawaxic chi niquiben ri ixoki\u02c8 ri can quiniman chic ri Dios, ya ri tiquibana\u02c8 utzil chique nic\u02c8aj chic, can achi\u02c8el ruc\u02c8amon chi niquiben ri niquibij chi quic\u02c8uan jun c\u02c8aslen ri nika chuwech ri Dios."
                },
                "11": {
                    "verse_nr": "11",
                    "verse": "Y nbij chuka\u02c8 chi tek nitzijox ri ruch\u02c8abel ri Dios, ri ixoki\u02c8 nic\u02c8atzin chi c\u02c8o niquetamaj y rumari\u02c8 xaxu (xaxe wi) tiquic\u02c8axaj y tiquinimaj ri nibix."
                },
                "12": {
                    "verse_nr": "12",
                    "verse": "Y ma nya\u02c8 ta k\u02c8ij chique ri ixoki\u02c8 riche (rixin) chi yequitijoj ri kach\u02c8alal, y ma nya\u02c8 ta k\u02c8ij chi nik\u02c8ax ri quitzij pa quiwi\u02c8 ri achi\u02c8a\u02c8 y tek nitzijox ri ruch\u02c8abel ri Dios, xaxu (xaxe) wi tiquic\u02c8axaj."
                },
                "13": {
                    "verse_nr": "13",
                    "verse": "Ruma tek ri Dios xuben ri winek, nabey xuben ri achi ri xubini\u02c8aj Ad\u00e1n, y c\u02c8ac\u02c8ari\u02c8 xuben ri ixok ri xubini\u02c8aj Eva. Rumac\u02c8ari\u02c8 ma ruc\u02c8amon ta chi ri ixok nik\u02c8ax rutzij pa ruwi\u02c8 ri achi."
                },
                "14": {
                    "verse_nr": "14",
                    "verse": "Y chuka\u02c8 ma ya ta ri Ad\u00e1n ri xk\u02c8olotej, xa ya ri Eva ri xk\u02c8olotej y chiri\u02c8 xpe wi ri mac."
                },
                "15": {
                    "verse_nr": "15",
                    "verse": "Y ri ixoki\u02c8 yecolotej ruma yequiq\u02c8uiytisaj ri cal, wi can jurayil quicukuban quic\u02c8u\u02c8x riq\u02c8ui ri Dios, wi can c\u02c8o ri ajowabel pa tak c\u00e1nima, wi can niquic\u02c8uaj jun c\u02c8aslen ch\u02c8ajch\u02c8oj, y wi can niquich\u02c8ob chi utz ri achique niquiben."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ri utz chi ye\u02c8oc ancianos riche (rixin) ri iglesia - Wach\u02c8alal, re ch\u02c8abel re nbij chawe wacami can kitzij wi: Wi c\u02c8o jun kach\u02c8alal ri nurayij chi ntoc anciano riche (rixin) ri iglesia, can utz wi ri samaj ri nurayij."
                },
                "2": {
                    "verse_nr": "2",
                    "verse": "Pero jun anciano riche (rixin) ri iglesia c\u02c8o chi ruc\u02c8uan jun utzilaj c\u02c8aslen, riche (rixin) chi queri\u02c8 majun tzij nibix ta chrij. C\u02c8o chi jun achi ri xaxu (xaxe wi) jun rixjayil c\u02c8o, nuch\u02c8ob jabel ri yerubanala\u02c8, retaman nuk\u02c8il ri\u02c8 chare ri mac, y ruc\u02c8amon chi nikaya\u02c8 ruk\u02c8ij, jun achi ri can jabel yeruc\u02c8ul apo ri kach\u02c8alal pa rachoch ri xa c\u02c8a jun chic tinamit yepe wi, y can jabel nicowin nuc\u02c8ut ri ruch\u02c8abel ri Dios,"
                },
                "3": {
                    "verse_nr": "3",
                    "verse": "jun achi ri ma nik\u02c8aber ta, ni ma nuben ta oyowal, ni ma nubanala\u02c8 ta chuka\u02c8 itzel tak banobel chuch\u02c8aquic ri rurajil, xa nic\u02c8atzin c\u02c8a chi utz runa\u02c8oj quiq\u02c8ui quinojel ri winek, ch\u02c8uch\u02c8uj r\u00e1nima, y man ta nibe r\u00e1nima chrij ri puek."
                },
                "4": {
                    "verse_nr": "4",
                    "verse": "Y chuka\u02c8 jabel ta quic\u02c8uaxic rubanon chique ri ye aj pa rachoch. Ri ralc\u02c8ual jabel ta ruc\u02c8utun chiquiwech chi niquinimaj rutzij y niquiya\u02c8 ta chuka\u02c8 ruk\u02c8ij."
                },
                "5": {
                    "verse_nr": "5",
                    "verse": "Ruma wi jun achi ma retaman ta quic\u02c8uaxic nuben chique ri ralc\u02c8ual pa rachoch ka riya\u02c8, \u00bfla nicowin ta cami yeruc\u02c8uaj chi utz ri kach\u02c8alal pa rachoch ri Dios?"
                },
                "6": {
                    "verse_nr": "6",
                    "verse": "Y wi jun kach\u02c8alal xa c\u02c8a juba\u02c8 tunimaj ri Dios, ma utz ta chi riya\u02c8 ntoc anciano riche (rixin) ri iglesia. Ruma wi ta ntoc anciano riche (rixin) ri iglesia, riq\u02c8ui juba\u02c8 nunimirisaj ri\u02c8, y riq\u02c8ui ri\u02c8 xtuc\u02c8ulwachij achi\u02c8el ri xuc\u02c8ulwachij ri itzel winek, y xtika ri nimalaj ruc\u02c8ayewal pa ruwi\u02c8."
                },
                "7": {
                    "verse_nr": "7",
                    "verse": "Y chuka\u02c8 jun anciano pan iglesia nic\u02c8atzin chi utz nitz\u02c8etetej ri ruc\u02c8aslen cuma ri winek ri ma quiniman ta ri Jesucristo, riche (rixin) chi majun itzel nilitej ta chrij, y queri\u02c8 ma nitzak ta pa ruk\u02c8a\u02c8 ri itzel winek."
                },
                "8": {
                    "verse_nr": "8",
                    "verse": "Ri utz chi ye\u02c8oc di\u00e1conos - Y queri\u02c8 chuka\u02c8 ri di\u00e1conos nic\u02c8atzin chi niquic\u02c8uaj jun utzilaj c\u02c8aslen chiquiwech ri winek, chuka\u02c8 nic\u02c8atzin chi can choj yetzijon, ma yek\u02c8aber ta, y ma yequibanala\u02c8 ta chuka\u02c8 itzel tak banobel chuch\u02c8aquic ri quirajil."
                },
                "9": {
                    "verse_nr": "9",
                    "verse": "Y nic\u02c8atzin chi can tic\u02c8oje\u02c8 pa tak c\u00e1nima ri ruk\u02c8alajsan chic ri Dios chkawech re wacami, ri nich\u02c8o chrij ri kacukbel c\u02c8u\u02c8x riq\u02c8ui ri Jesucristo, y chuka\u02c8 can ta nuna\u02c8 ri r\u00e1nima chi ch\u02c8ajch\u02c8oj c\u02c8o chuwech ri Dios."
                },
                "10": {
                    "verse_nr": "10",
                    "verse": "Y chuka\u02c8 ma utz ta chi choj ye\u02c8oc ca di\u00e1conos. Nabey c\u02c8o chi nitz\u02c8etetej wi utz ri quic\u02c8aslen. Y wi majun tzij nibix ta chiquij, c\u02c8ac\u02c8ari\u02c8 que\u02c8oc c\u02c8a chupan ri samaj ri\u02c8."
                },
                "11": {
                    "verse_nr": "11",
                    "verse": "Y queri\u02c8 chuka\u02c8 ri ixoki\u02c8 nic\u02c8atzin chi niquic\u02c8uaj jun utzilaj c\u02c8aslen chiquiwech ri winek. Y chuka\u02c8 man ta yek\u02c8aban tzij. Ixoki\u02c8 ri can ta ye choj riq\u02c8ui ri quic\u02c8aslen, ri can niquich\u02c8ob jabel ri niquiben, y can niquiben ta ri samaj ri nibix chique ri c\u02c8o chi niquiben."
                },
                "12": {
                    "verse_nr": "12",
                    "verse": "Ri di\u00e1cono can nic\u02c8atzin wi chi can xu (xe) wi jun rixjayil c\u02c8o. Y chuka\u02c8 nic\u02c8atzin chi jabel ta quic\u02c8uaxic rubanon chique ri ralc\u02c8ual y ri pa rachoch."
                },
                "13": {
                    "verse_nr": "13",
                    "verse": "Ruma ri di\u00e1cono, wi utz nuben chare ri rusamaj, xtitz\u02c8etetej cuma ri kach\u02c8alal chi c\u02c8o ruk\u02c8ij, y chuka\u02c8 m\u00e1s xticuke\u02c8 ruc\u02c8u\u02c8x chi nutzijoj chique ri winek chi tiquinimaj ri Cristo Jes\u00fas."
                },
                "14": {
                    "verse_nr": "14",
                    "verse": "Wacami ri Dios xuc\u02c8ut yan chkawech ri achique rubanic jun c\u02c8aslen ri nika chuwech Riya\u02c8 - Y ntz\u02c8ibaj c\u02c8a el re wuj re\u02c8 chawe riyit Timoteo. Y chuka\u02c8 nwajo\u02c8 chi yinapon awuq\u02c8ui chanin. Pero ntek c\u02c8a el re wuj re\u02c8 chawe,"
                },
                "15": {
                    "verse_nr": "15",
                    "verse": "ruma ma jane wetaman ta wi xquicowin xquinapon yan chanin. Y nwajo\u02c8 chi nawetamaj ri achique ri c\u02c8o chi naben chiquicojol ri ye ralc\u02c8ual chic ri c\u02c8aslic Dios, ri nibix iglesia chique, iglesia ri chapayon y chajiyon ri kitzij ruch\u02c8abel ri Dios."
                },
                "16": {
                    "verse_nr": "16",
                    "verse": "Y can kitzij wi chi sibilaj nim ruc\u02c8ojlen ri ruk\u02c8alajsan chic ri Dios chkawech re wacami, ri nich\u02c8o chrij ri achique rubanic ri c\u02c8aslen ri nika chuwech. Ruma chupan ri ruch\u02c8abel ri Dios ri tz\u02c8ibatal ca, nubij: Ri Dios xc\u02c8oje\u02c8 wawe\u02c8 chuwech re ruwach\u02c8ulef, y xoc winek. Xc\u02c8ut chkawech ruma ri Lok\u02c8olaj Esp\u00edritu chi can choj wi ri ruc\u02c8aslen. Chuka\u02c8 xtz\u02c8etetej cuma ri \u00e1ngeles. Xtzijox chique ri winek ri ma ye israelitas ta, xnimex cuma ye q\u02c8uiy chuwech re ruwach\u02c8ulef. Y xc\u02c8ul chila\u02c8 chicaj riq\u02c8ui ruk\u02c8ij ruc\u02c8ojlen."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Chupan ri ruq\u02c8uisbel tak k\u02c8ij ye q\u02c8uiy ri xa xtiquiya\u02c8 ca ri ruch\u02c8abel ri Dios - Y can jabel wi nik\u02c8alajin ri nubij ri Lok\u02c8olaj Esp\u00edritu, chi chupan ri ruq\u02c8uisbel tak k\u02c8ij yec\u02c8o winek ri xtiquiya\u02c8 ca ri ruch\u02c8abel ri Dios y ma xtiquinimaj ta chic. Xa ya chic ri ch\u02c8abel ri xa ma kitzij ta ri xtiquiya\u02c8 quixquin chare, ri xa tijonic quiche (quixin) ri itzel tak esp\u00edritu, esp\u00edritu ri xa yek\u02c8olon."
                },
                "2": {
                    "verse_nr": "2",
                    "verse": "Xtiquic\u02c8axaj c\u02c8a ri ch\u02c8abel ri yec\u02c8ut chiquiwech ri xa quiche (quixin) winek ri xa ca\u02c8i\u02c8 quipalej y ma kitzij ta ri niquibij, winek ri majun k\u02c8axon niquina\u02c8 pa c\u00e1nima tek niquiben ri etzelal."
                },
                "3": {
                    "verse_nr": "3",
                    "verse": "Riye\u02c8 xquequik\u02c8et ri winek chi ma quec\u02c8ule\u02c8 ta, y xtiquibij chuka\u02c8 chi yec\u02c8o cosas ri ma utz ta chi yetij, cosas ri can ya wi ri Dios q\u02c8uiytisayon ca riche (rixin) chi yetij cuma ri quiniman chic ri Dios y cuma chuka\u02c8 ri quetaman chic ri kitzij, y quematioxin tek niquitij ka."
                },
                "4": {
                    "verse_nr": "4",
                    "verse": "Ruma ronojel ri ruq\u02c8uiytisan ri Dios, utz. Y rumari\u02c8 ma tibix ta chi ma utz ta chi nitij. Pero nic\u02c8atzin chi nimatioxix chare ri Dios."
                },
                "5": {
                    "verse_nr": "5",
                    "verse": "Ruma riq\u02c8ui ri ruch\u02c8abel ri Dios y ri oraci\u00f3n, ri Dios can nuben utz chare ronojel ri nitij."
                },
                "6": {
                    "verse_nr": "6",
                    "verse": "Jun utzilaj rusamajel ri Jesucristo - Y riyit Timoteo, wi xque\u02c8atijoj ri kach\u02c8alal chare ri xinbij yan ka chawe chupan re wuj re\u02c8, can yatoc jun utzilaj rusamajel ri Jesucristo ri nik\u02c8alajin chi can ntajin niq\u02c8uiy ri ac\u02c8aslen riq\u02c8ui ri utzilaj ch\u02c8abel riche (rixin) ri cukbel c\u02c8u\u02c8x y riq\u02c8ui chuka\u02c8 ri utzilaj tijonic ri animan."
                },
                "7": {
                    "verse_nr": "7",
                    "verse": "Ma que\u02c8ac\u02c8ul ta tzij ri xa ma riq\u02c8ui ta ri Dios ye petenak wi, tzij ri xa ye ri rijita\u02c8k tak ixoki\u02c8 ye tz\u02c8ucuyun pe, tzij ri xa quiche (quixin) ri majun quina\u02c8oj. Riyit xa can tatija\u02c8 ak\u02c8ij chi nac\u02c8uaj jun utzilaj c\u02c8aslen ri nika chuwech ri Dios."
                },
                "8": {
                    "verse_nr": "8",
                    "verse": "Ri etz\u02c8anen utz chi naben juba\u02c8 ruma nic\u02c8atzin chi nasiloj juba\u02c8 ri ach\u02c8acul. Yac\u02c8a ri m\u00e1s nic\u02c8atzin chi naben, ya chi nac\u02c8uaj jun utzilaj c\u02c8aslen ri nika chuwech ri Dios. Ruma c\u02c8o utz nuc\u02c8om pe chawe chupan ri ac\u02c8aslen wawe\u02c8 chuwech re ruwach\u02c8ulef y chupan chuka\u02c8 ri ac\u02c8aslen riche (rixin) ri chkawech apo."
                },
                "9": {
                    "verse_nr": "9",
                    "verse": "Re ch\u02c8abel re\u02c8 can kitzij wi, y ruc\u02c8amon chi ninimex cuma quinojel."
                },
                "10": {
                    "verse_nr": "10",
                    "verse": "Rumac\u02c8ari\u02c8 nikaben ri rusamaj ri Dios y nikatij pokon. Can kacukuban wi apo kac\u02c8u\u02c8x riq\u02c8ui ri c\u02c8aslic Dios. Ya Riya\u02c8 ri Colonel quiche (quixin) quinojel winek, pero m\u00e1s quiche (quixin) ri yeniman riche (rixin)."
                },
                "11": {
                    "verse_nr": "11",
                    "verse": "Y riyit Timoteo, que\u02c8atijoj ri kach\u02c8alal riq\u02c8ui ronojel ri xa c\u02c8ari\u02c8 nbij ka chawe y tabij chique chi yari\u02c8 ri tiquibana\u02c8."
                },
                "12": {
                    "verse_nr": "12",
                    "verse": "Y majun c\u02c8a tibano chawe chi majun awejkalen ruma chi c\u02c8a yit c\u02c8ajol na. Pero catoc c\u02c8ambel na\u02c8oj chiquiwech ri kach\u02c8alal riq\u02c8ui ri ach\u02c8abel, riq\u02c8ui chi utz ruc\u02c8uaxic abanon chare ri ac\u02c8aslen, riq\u02c8ui chi ye\u02c8awajo\u02c8 quinojel, riq\u02c8ui chi uc\u02c8uan ri ac\u02c8aslen ruma ri Lok\u02c8olaj Esp\u00edritu, riq\u02c8ui chi acukuban ac\u02c8u\u02c8x riq\u02c8ui ri Dios, y riq\u02c8ui chi ac\u02c8uan jun c\u02c8aslen ch\u02c8ajch\u02c8oj."
                },
                "13": {
                    "verse_nr": "13",
                    "verse": "Ruloman chi riyin yinapon, riyit can ma catane\u02c8 ta chi nasiq\u02c8uij ri ruch\u02c8abel ri Dios chiquiwech ri kach\u02c8alal. Nwajo\u02c8 chuka\u02c8 chi que\u02c8apixabaj, y que\u02c8atijoj."
                },
                "14": {
                    "verse_nr": "14",
                    "verse": "Man c\u02c8a taya\u02c8 ta ca rubanic ri samaj ri yatajnek chawe ruma ri Dios, samaj ri xac\u02c8ul tek ri kach\u02c8alal achi\u02c8a\u02c8 ri c\u02c8o quik\u02c8ij chupan ri iglesia xquiya\u02c8 quik\u02c8a\u02c8 pan awi\u02c8 y xquibij chi xatoc jun rusamajel ri Dios. Y ri\u02c8 can xk\u02c8alajsex chique riye\u02c8 ruma ri Dios."
                },
                "15": {
                    "verse_nr": "15",
                    "verse": "Y can yac\u02c8ari\u02c8 tabana\u02c8 riq\u02c8ui ronojel aw\u00e1nima. Y riq\u02c8ui ri\u02c8 yatz\u02c8etetej cuma quinojel chi yatajin yaq\u02c8uiy chupan ri samaj ri yatajnek chawe ruma ri Dios."
                },
                "16": {
                    "verse_nr": "16",
                    "verse": "Tachajij c\u02c8a jabel ri ac\u02c8aslen y queri\u02c8 chuka\u02c8 tabana\u02c8 riq\u02c8ui ri utzilaj tijonic ri nac\u02c8ut chiquiwech ri kach\u02c8alal. Y man taya\u02c8 ta ca rubanic re nchilabej chawe, ruma wi naben ronojel re\u02c8, xtacol awi\u02c8 riyit y xque\u02c8acol chuka\u02c8 ri ye\u02c8ac\u02c8axan awuche (awixin)."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ri utz chi naben quiq\u02c8ui chiquijujunal ri kach\u02c8alal - Wi c\u02c8o jun kach\u02c8alal achi ti ri\u02c8j chic ri nimacun, man c\u02c8a tabij ta chare riq\u02c8ui cowilaj tak ch\u02c8abel. Xa tabij chare riq\u02c8ui utzilaj tak ch\u02c8abel. Tabana\u02c8 chare chi achi\u02c8el ta xa can atata\u02c8. Y queri\u02c8 chuka\u02c8 tabana\u02c8 quiq\u02c8ui ri c\u02c8a ye c\u02c8ajola\u02c8 na, tabana\u02c8 chique chi can ye achi\u02c8el awach\u02c8alal."
                },
                "2": {
                    "verse_nr": "2",
                    "verse": "Y chuka\u02c8 ri ixoki\u02c8 ri ye rijita\u02c8k chic, tabana\u02c8 chique chi can ye achi\u02c8el ate\u02c8. Y ri k\u02c8opoji\u02c8, tabana\u02c8 chique chi can ye achi\u02c8el awana\u02c8, y riq\u02c8ui ronojel ch\u02c8ajch\u02c8ojil."
                },
                "3": {
                    "verse_nr": "3",
                    "verse": "Y wi yec\u02c8o malcani\u02c8 tak ixoki\u02c8 ri can quiyon chic y can majun chic nilin quiche (quixin), que\u02c8ato\u02c8."
                },
                "4": {
                    "verse_nr": "4",
                    "verse": "Pero wi c\u02c8o malcani\u02c8 tak ixoki\u02c8 ri xa yec\u02c8o cal o yec\u02c8o quiy quimam, ye ri cal o ri quiy quimam ri que\u02c8ilin quiche (quixin). Ruma nic\u02c8atzin chi ri cal y ri quiy quimam tiquetamaj chi nabey pa cachoch tiquic\u02c8utu\u02c8 wi jun c\u02c8aslen ri nika chuwech ri Dios. Tiquiya\u02c8 c\u02c8a rajel ruq\u02c8uexel ri utzil ri banon chique cuma ri quite\u02c8 quitata\u02c8, ruma yari\u02c8 ri utz chi niban y can nika chuwech ri Dios."
                },
                "5": {
                    "verse_nr": "5",
                    "verse": "Ri kas kitzij chi malca\u02c8n ixok, ri can ruyon chic c\u02c8o ca, riya\u02c8 can rucukuban ruc\u02c8u\u02c8x riq\u02c8ui ri Dios, y can ma nitane\u02c8 ta chi nuc\u02c8utuj utzil y nuben orar chi pak\u02c8ij chi chak\u02c8a\u02c8."
                },
                "6": {
                    "verse_nr": "6",
                    "verse": "Yac\u02c8a ri ixok ri xaxu (xaxe) chic ri quicoten riche (rixin) re ruwach\u02c8ulef ri nuch\u02c8ob, astape\u02c8 c\u02c8a q\u02c8ues na, xa caminek chuwech ri Dios."
                },
                "7": {
                    "verse_nr": "7",
                    "verse": "Tabij chique ri kach\u02c8alal chi tiquinimaj ronojel re\u02c8, riche (rixin) chi niquic\u02c8uaj jun utzilaj c\u02c8aslen, y riq\u02c8ui ri\u02c8 majun tzij ri nibix ta chiquij."
                },
                "8": {
                    "verse_nr": "8",
                    "verse": "Y nic\u02c8atzin chi quequito\u02c8 ri ye cach\u02c8alal, yac\u02c8a ri m\u00e1s nic\u02c8atzin chi yequilij ka, ye ri yec\u02c8o pa cachoch. Ruma wi c\u02c8o jun ri xa ma nuben ta queri\u02c8, nik\u02c8alajin chi achi\u02c8el xa ma runiman ta ri Dios y xa m\u00e1s itzel ri ruc\u02c8aslen que chiquiwech ri winek ri ma quiniman ta ri Jesucristo."
                },
                "9": {
                    "verse_nr": "9",
                    "verse": "Ri malca\u02c8n ixok ri utz chi nitz\u02c8ibex rubi\u02c8 ri can nic\u02c8atzin chi nilix cuma ri kach\u02c8alal, ya ri ixok ri c\u02c8o chic m\u00e1s sesenta rujuna\u02c8 y rixjayil ca xaxu (xaxe wi) jun achi."
                },
                "10": {
                    "verse_nr": "10",
                    "verse": "Chuka\u02c8 wi etaman chi c\u02c8o utzil rubanon, wi ye ruq\u02c8uiytisan jabel ri ral, wi jabel xya\u02c8o posada chique ri winek, wi ma xupokonaj ta ruch\u02c8ajlon caken ri lok\u02c8olaj tak kach\u02c8alal, wi ye ruto\u02c8on ri niquitij pokon, y wi ronojel ruwech utzil ye rubanalon."
                },
                "11": {
                    "verse_nr": "11",
                    "verse": "Yac\u02c8a ri malcani\u02c8 tak ixoki\u02c8 ri c\u02c8a ye k\u02c8opoji\u02c8 na, ma titz\u02c8ibex ta ka quibi\u02c8 chi ye\u02c8ilix cuma ri kach\u02c8alal. Ruma riye\u02c8 yecowin niquibij chi ma xquec\u02c8ule\u02c8 ta chic y niquijech qui\u02c8 chubanic ri rusamaj ri Cristo. Pero xa c\u02c8a juba\u02c8 tiquibij queri\u02c8, ya xa niquimalij ca ri samaj ruma niquirayij chi yec\u02c8ule\u02c8 chic jun bey."
                },
                "12": {
                    "verse_nr": "12",
                    "verse": "Y ruma ma xquiben ta ri xquibij nabey, xa xquik\u02c8ej ri quitzij, y ri\u02c8 can c\u02c8o ruc\u02c8ayewal nuc\u02c8om pe pa quiwi\u02c8."
                },
                "13": {
                    "verse_nr": "13",
                    "verse": "Y chuka\u02c8 wi ma yec\u02c8ule\u02c8 ta, niquichop yek\u02c8oran, yebe chi\u02c8 tak jay. Y chuka\u02c8 ma xu (xe) ta wi chic ri yek\u02c8oran, xa niquichop niquicamulula\u02c8 tzij, niquinimila\u02c8 apo qui\u02c8 ri acuchi (achique) ma ruc\u02c8amon ta, y niquibila\u02c8 tzij ri ma utz ta chi nibix."
                },
                "14": {
                    "verse_nr": "14",
                    "verse": "Rumac\u02c8ari\u02c8 nbij chique ri malcani\u02c8 tak ixoki\u02c8 ri c\u02c8a ye k\u02c8opoji\u02c8 na chi quec\u02c8ule\u02c8 chic jun bey, chi quequiq\u02c8uiytisaj cal. Y tiquic\u02c8uaj jabel rupan ri cachoch. Riche (rixin) chi ri winek ri ye\u02c8etzelan kiche (kixin) ma yecowin ta niquibij jun tzij chikij."
                },
                "15": {
                    "verse_nr": "15",
                    "verse": "Ruma yec\u02c8o chic c\u02c8a malcani\u02c8 tak ixoki\u02c8 ri quiya\u02c8on chic ca ri utzilaj c\u02c8aslen y xetzeke\u02c8 el chrij ri Satan\u00e1s."
                },
                "16": {
                    "verse_nr": "16",
                    "verse": "Yac\u02c8a wi c\u02c8o jun kach\u02c8alal achi o ixok ri yec\u02c8o rach\u02c8alal malcani\u02c8 tak ixoki\u02c8 quiq\u02c8ui, yec\u02c8a riye\u02c8 ri c\u02c8o chi ye\u02c8ilin quiche (quixin), y ma ye ta ri kach\u02c8alal. Riche (rixin) chi queri\u02c8 ri kach\u02c8alal yecowin yequito\u02c8 m\u00e1s ri malcani\u02c8 tak ixoki\u02c8 ri can quiyon yec\u02c8o y majun nilin quiche (quixin)."
                },
                "17": {
                    "verse_nr": "17",
                    "verse": "Ri ancianos riche (rixin) ri iglesia ri can jabel quic\u02c8uaxic niquiben chique ri kach\u02c8alal, can utz wi chi niya\u02c8ox (nya\u02c8) quik\u02c8ij y niya\u02c8ox (nya\u02c8) ri nic\u02c8atzin chique cuma ri kach\u02c8alal. Pero re\u02c8, m\u00e1s niya\u02c8ox (nya\u02c8) chique ri yecowin chuka\u02c8 niquitzijoj y niquic\u02c8ut ri ruch\u02c8abel ri Dios."
                },
                "18": {
                    "verse_nr": "18",
                    "verse": "Ruma queri\u02c8 ntel wi chi tzij ri nubij chupan ri ruch\u02c8abel ri Dios ri tz\u02c8ibatal ca: Ri w\u00e1quix tek nich\u02c8ayo trigo utz chi niya\u02c8ox (nya\u02c8) k\u02c8ij chare chi nutij ruway. Ma tixim ta xerey. Y chuka\u02c8 nubij: Ri samajel c\u02c8o chi nitoj ruma ri samaj ri nuben. Queri\u02c8 ri tz\u02c8ibatal ca."
                },
                "19": {
                    "verse_nr": "19",
                    "verse": "Y chuka\u02c8 nbij chawe, wi c\u02c8o jun anciano riche (rixin) ri iglesia ri nibix chi c\u02c8o rumac xuben y c\u02c8o jun ri nitzujun (nisujun) chrij, ma tanimaj ta chanin. Rajawaxic chi yec\u02c8o ca\u02c8i\u02c8 o ye oxi\u02c8 ri junan niquibij chrij chi c\u02c8o mac rubanon, c\u02c8ac\u02c8ari\u02c8 tanimaj."
                },
                "20": {
                    "verse_nr": "20",
                    "verse": "Yac\u02c8a wi c\u02c8o jun anciano riche (rixin) ri iglesia nimacun y ma nuya\u02c8 ta ca rubanic ri mac, tabij c\u02c8a chare chi ma utz ta ri ntajin chubanic. Pero chiquiwech ri kach\u02c8alal nabij wi chare. Riche (rixin) chi queri\u02c8 ri nic\u02c8aj chic niquixibij qui\u02c8 yemacun."
                },
                "21": {
                    "verse_nr": "21",
                    "verse": "Y chuwech ri Dios y chuwech ri Ajaf Jesucristo y chiquiwech ri \u00e1ngeles ri ye cha\u02c8on ruma ri Dios, nchilabej c\u02c8a chawe riyit Timoteo, chi tanimaj tatakej re tzij re\u02c8, can junan y pa ruchojmil tabana\u02c8 quiq\u02c8ui quinojel ri c\u02c8o mac quibanon."
                },
                "22": {
                    "verse_nr": "22",
                    "verse": "Ma chanin ta taya\u02c8 ri ak\u02c8a\u02c8 pa ruwi\u02c8 jun kach\u02c8alal riche (rixin) chi ntoc pa rusamaj ri Dios, wi xa ma awetaman ta achique chi c\u02c8aslen ruc\u02c8uan, riche (rixin) chi queri\u02c8 majun nawejkalej, wi c\u02c8o mac rubanon. Riyit xa can tachajij awi\u02c8 jabel."
                },
                "23": {
                    "verse_nr": "23",
                    "verse": "Y riyit chak benak ruwech yit yawa\u02c8. Rumac\u02c8ari\u02c8 ma utz ta chi ruyon relic ya\u02c8 ri nakum. Xa takumu\u02c8 chuka\u02c8 juba\u02c8 ruya\u02c8al uva riche (rixin) chi queri\u02c8 utz nuben chare ri apan."
                },
                "24": {
                    "verse_nr": "24",
                    "verse": "Yec\u02c8o winek ri can nitz\u02c8etetej wi chi c\u02c8o quimac tek ma jane nik\u02c8at ta tzij pa quiwi\u02c8, y yec\u02c8o chuka\u02c8 nic\u02c8aj ri netamex chi c\u02c8o quimac tek ya k\u02c8aton chic tzij pa quiwi\u02c8."
                },
                "25": {
                    "verse_nr": "25",
                    "verse": "Y queri\u02c8 chuka\u02c8 ri utzil ri yetajin chubanic ri winek, c\u02c8o chi nbek\u02c8alajin na pe. Astape\u02c8 c\u02c8o nic\u02c8aj chic utzil ri ma ye k\u02c8alaj ta, pero c\u02c8o chi yebek\u02c8alajin na pe."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Quinojel c\u02c8a ri kach\u02c8alal ri c\u02c8o quipatr\u00f3n, can ruc\u02c8amon c\u02c8a chi niquiya\u02c8 ruk\u02c8ij ri quipatr\u00f3n, riche (rixin) chi queri\u02c8 ma niyok\u02c8otej ta ri rubi\u02c8 ri Dios y ri ruch\u02c8abel."
                },
                "2": {
                    "verse_nr": "2",
                    "verse": "Y wi c\u02c8o quipatr\u00f3n ri can runiman chic ri Dios, man c\u02c8a tiquiben ta chare chi majun ruk\u02c8ij, ruma cach\u02c8alal chic qui\u02c8, ma que ta ri\u02c8. Xa can tiquinimaj tiquitakej chi utz, ruma can yetajin niquiben jun utzilaj samaj chare jun ri can runiman chic ri Dios y can najowex wi. Y riyit Timoteo, nbij c\u02c8a chawe chi que\u02c8atijoj y que\u02c8apixabaj ri kach\u02c8alal chi tiquibana\u02c8 ronojel re\u02c8."
                },
                "3": {
                    "verse_nr": "3",
                    "verse": "Riq\u02c8ui quicoten tikac\u02c8uaj jun c\u02c8aslen ri nika chuwech ri Dios - Y wi c\u02c8o jun ri jun wi chic chi ch\u02c8abel nuc\u02c8ut chiquiwech ri kach\u02c8alal, y ri ch\u02c8abel ri nuc\u02c8ut ma junan ta riq\u02c8ui ri utzilaj ch\u02c8abel ri ruc\u02c8amom pe ri Kajaf Jesucristo, y ma junan ta riq\u02c8ui ri ch\u02c8abel ri nuc\u02c8om pe ri utzilaj c\u02c8aslen chuwech ri Dios,"
                },
                "4": {
                    "verse_nr": "4",
                    "verse": "ri winek ri\u02c8 can nik\u02c8alajin wi chi sibilaj nunimirisaj ri\u02c8. Y xa majun retaman. Xa sibilaj nika chuwech ri tzij ri majun utz niquic\u02c8om pe chare. Tzij ri xa niquiben chare chi itzel nuna\u02c8 chare jun chic ri utz c\u02c8o, xa niquiyec royowal, xa niquiben chare chi niyok\u02c8on chiquij ri nic\u02c8aj chic, niquiben chuka\u02c8 chare chi nipe itzel tak ch\u02c8obonic pa r\u00e1nima chrij jun chic winek,"
                },
                "5": {
                    "verse_nr": "5",
                    "verse": "y niquiben chuka\u02c8 chi yejalajo\u02c8 chiquiwech chiquij ch\u02c8abel ri xa majun quejkalen. Tzij ri achi\u02c8el ri\u02c8 xa quiche (quixin) winek ri xa yojtajnek ri quina\u02c8oj, y xa majun ri kas kitzij quiq\u02c8ui, ruma niquich\u02c8ob chi ri nac\u02c8uaj jun c\u02c8aslen ri nika chuwech ri Dios xa riche (rixin) chi nic\u02c8oje\u02c8 arajil. Riyit ma tayuj ta awi\u02c8 quiq\u02c8ui ri yebano queri\u02c8."
                },
                "6": {
                    "verse_nr": "6",
                    "verse": "Yac\u02c8a ri m\u00e1s nim ch\u02c8acoj, ya ri can riq\u02c8ui quicoten nac\u02c8uaj jun c\u02c8aslen ri nika chuwech ri Dios."
                },
                "7": {
                    "verse_nr": "7",
                    "verse": "Ruma tek xojalex, majun kac\u02c8amom pe. Y queri\u02c8 chuka\u02c8 tek xkojcom, majun chuka\u02c8 xtikac\u02c8uaj el."
                },
                "8": {
                    "verse_nr": "8",
                    "verse": "Xa riq\u02c8ui chi c\u02c8o nikatij y c\u02c8o ri katziak, can kojquicot c\u02c8a."
                },
                "9": {
                    "verse_nr": "9",
                    "verse": "Ruma ri winek ri niquirayij ye\u02c8oc beyoma\u02c8, ri quiraybel xa nuben chique chi yetzak pa mac can achi\u02c8el quetzak pa jun trampa. Y nuben chuka\u02c8 chique chi yebetzak chupan q\u02c8uiy ruwech itzel tak raynic ri xa ruc\u02c8ayewal nuc\u02c8om pe chique, ruma yebesach chupan ri quimac. Y ri quimac xa yeruc\u02c8uaj chupan jun camic riche (rixin) xtibe k\u02c8ij xtibe sek."
                },
                "10": {
                    "verse_nr": "10",
                    "verse": "Ruma ri nibe aw\u00e1nima chrij ri puek, chiri\u02c8 nipe wi ronojel ruwech etzelal. Y can yec\u02c8o kach\u02c8alal ri xquiya\u02c8 yan ca ri Dios ruma xbe c\u00e1nima chrij ri puek, y ri puek ri\u02c8 xa q\u02c8uiy k\u02c8axon xuc\u02c8om pe chique."
                },
                "11": {
                    "verse_nr": "11",
                    "verse": "Can tatija\u02c8 ak\u02c8ij chuc\u02c8uaxic jun utzilaj c\u02c8aslen ruma chi c\u02c8o chic acukbel c\u02c8u\u02c8x riq\u02c8ui ri Dios - Yac\u02c8a riyit Timoteo yit rusamajel ri Dios, ma taben ta queri\u02c8. Xa can tatija\u02c8 ak\u02c8ij chi nac\u02c8uaj jun c\u02c8aslen choj. Can tabana\u02c8 ri nika chuwech ri Dios. Can tacukuba\u02c8 ac\u02c8u\u02c8x riq\u02c8ui ri Dios. Que\u02c8awajo\u02c8 quinojel. Cacoch\u02c8on. Y can ch\u02c8uch\u02c8uj ta ri aw\u00e1nima."
                },
                "12": {
                    "verse_nr": "12",
                    "verse": "Can tatija\u02c8 ak\u02c8ij chuc\u02c8uaxic jun utzilaj c\u02c8aslen ruma chi c\u02c8o chic ri acukbel c\u02c8u\u02c8x riq\u02c8ui ri Dios. Tatija\u02c8 ak\u02c8ij chi ntoc awuche (awixin) riyit ri c\u02c8aslen riche (rixin) xtibe k\u02c8ij xtibe sek, ruma can riche (rixin) wi chi nac\u02c8ul ri c\u02c8aslen ri\u02c8 tek xasiq\u02c8uix (xatoyox) ruma ri Dios. Ruma can chiquiwech ye q\u02c8uiy winek xabij wi chi xacukuba\u02c8 ac\u02c8u\u02c8x riq\u02c8ui ri Dios."
                },
                "13": {
                    "verse_nr": "13",
                    "verse": "Y c\u02c8o chic jun ri nwajo\u02c8 nbij chawe. Y chuwech ri Dios nbij wi, Dios ri niya\u02c8o quic\u02c8aslen quinojel ri yec\u02c8o. Y chuka\u02c8 chuwech ri Jesucristo nbij wi, ri Jesucristo ri ma xuxibij ta ri\u02c8 chi xuk\u02c8alajsaj ri kas kitzij chuwech ri aj k\u02c8atbel tzij ri xubini\u02c8aj Poncio Pilato. Y yac\u02c8are\u02c8 ri nwajo\u02c8 nbij chawe:"
                },
                "14": {
                    "verse_nr": "14",
                    "verse": "Tabana\u02c8 ronojel ri nubij ri rupixa\u02c8 ri Dios y ma tajel ta rubixic. Tac\u02c8uaj jun c\u02c8aslen utz riche (rixin) chi queri\u02c8 majun mac nilitej ta chawij. Y que ta c\u02c8a ri\u02c8 yatajin chubanic tek xtipe ri Kajaf Jesucristo,"
                },
                "15": {
                    "verse_nr": "15",
                    "verse": "ri xtitak pe ruma ri Dios tek xtapon ri tiempo, y xtoruk\u02c8alajsaj ri Dios chi can nim wi ruwaruk\u02c8ij, Dios ri c\u02c8o pa ruwi\u02c8 ronojel, y can nimalaj Rey pa quiwi\u02c8 quinojel reyes y nimalaj Ajaf pa quiwi\u02c8 quinojel ajaf."
                },
                "16": {
                    "verse_nr": "16",
                    "verse": "Y can xu (xe) wi Riya\u02c8 ri ma camel ta. Riya\u02c8 can pa jun nimalaj sakil c\u02c8o wi, rumari\u02c8 majun nicowin ntoc riq\u02c8ui. Ni majun achique winek ri tz\u02c8eteyon ta riche (rixin), ni majun chuka\u02c8 nicowin nitz\u02c8eto. Riya\u02c8 c\u02c8o pa kawi\u02c8 konojel chi pak\u02c8ij chi chak\u02c8a\u02c8 y can xtiya\u02c8ox (xtya\u02c8) ta c\u02c8a ruk\u02c8ij ruc\u02c8ojlen, riche (rixin) xtibe k\u02c8ij xtibe sek. Am\u00e9n."
                },
                "17": {
                    "verse_nr": "17",
                    "verse": "Y riyit Timoteo, nwajo\u02c8 chi nabij chique ri kach\u02c8alal ri ye beyoma\u02c8 chi ma tiquinimirisaj ta qui\u02c8. Y tabij chuka\u02c8 chique chi ma ticoyobej ta chi ri beyomel ronojel utz nuc\u02c8om pe chique, ruma ri beyomel xa niq\u02c8uis. Xa can tiquicukuba\u02c8 quic\u02c8u\u02c8x riq\u02c8ui ri c\u02c8aslic Dios ri niya\u02c8o pe chake ronojel ri utz. Ruma Riya\u02c8 nrajo\u02c8 chi niquicot ri k\u00e1nima riq\u02c8ui ri sibilaj q\u02c8uiy ruya\u02c8on chake."
                },
                "18": {
                    "verse_nr": "18",
                    "verse": "Tabij chique ri beyoma\u02c8 chi quequibanala\u02c8 q\u02c8uiy utzil, y ye beyoma\u02c8 ta chubanic ri utz chique nic\u02c8aj chic. Chi ma tiquiq\u02c8ueq\u02c8uej ta yequito\u02c8 nic\u02c8aj chic ri nic\u02c8atzin quito\u02c8ic. Xa can quequito\u02c8 jabel."
                },
                "19": {
                    "verse_nr": "19",
                    "verse": "Riche (rixin) chi queri\u02c8 niquiyec ta apo ri quibeyomal riche (rixin) chicaj ri xtic\u02c8atzin chique achi\u02c8el jun cimiento, riche (rixin) chi queri\u02c8 ntoc quiche (quixin) ri c\u02c8aslen riche (rixin) xtibe k\u02c8ij xtibe sek."
                },
                "20": {
                    "verse_nr": "20",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Y riyit Timoteo, can tachajij c\u02c8a ri tijonic ri ya\u02c8on ca chawe. Ma que\u02c8ac\u02c8ul ta tzij ri xa ma riq\u02c8ui ta ri Dios ye petenak wi, ri xa majun utz nuc\u02c8om pe chawe. Ma que\u02c8ac\u02c8ul ta chuka\u02c8 tzij ri xa itzel yech\u02c8o chrij ri ruch\u02c8abel ri Dios, tzij ri nibix chi nim etamabel quic\u02c8amom pe, y xa ma kitzij ta chi queri\u02c8."
                },
                "21": {
                    "verse_nr": "21",
                    "verse": "Yec\u02c8o xeniman ri tzij ri\u02c8. Y rumari\u02c8 xesach, y xe\u02c8el el chupan ri kas kitzij ruch\u02c8abel ri Dios ri quiniman chic. Ya ta c\u02c8a ri rutzil ri Dios xtic\u02c8oje\u02c8 awuq\u02c8ui riyit Timoteo. Am\u00e9n."
                }
            }
        }
    }
}