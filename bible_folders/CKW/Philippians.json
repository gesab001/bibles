{
    "version": "CKW",
    "book_name": "Philippians",
    "book_nr": "50",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri wuj ri xutz\u02c8ibaj ri ap\u00f3stol San Pablo chique ri kach\u02c8alal ri yec\u02c8o pa Filipos - Ri San Pablo nutek el rutzil quiwech ri kach\u02c8alal - Riyin ri Pablo wachibilan ri kach\u02c8alal Timoteo yoj rusamajel ri Jesucristo. Nikatz\u02c8ibaj c\u02c8a el re wuj re\u02c8 chiwe riyix lok\u02c8olaj tak kach\u02c8alal ri yixc\u02c8o pa tinamit Filipos; riyix ri xa jun chic ibanon riq\u02c8ui ri Cristo Jes\u00fas. Nikatz\u02c8ibaj re wuj re\u02c8 chiwe riyix kach\u02c8alal ri yix ancianos riche (rixin) ri iglesia, chiwe riyix di\u00e1conos y chiwe chi\u02c8iwonojel."
                },
                "2": {
                    "verse_nr": "2",
                    "verse": "Y ya ta c\u02c8a ri utzil y ri uxlanibel c\u02c8u\u02c8x ri nuya\u02c8 ri Katata\u02c8 Dios y ri Ajaf Jesucristo ri xtic\u02c8oje\u02c8 pa tak iw\u00e1nima chi\u02c8iwonojel."
                },
                "3": {
                    "verse_nr": "3",
                    "verse": "Ri ru\u02c8oraci\u00f3n ri Pablo pa quiwi\u02c8 ri kach\u02c8alal aj Filipos - Can yixnatej wi chuwe, y nmatioxij chare ri Dios iwuma riyix."
                },
                "4": {
                    "verse_nr": "4",
                    "verse": "Y ronojel bey tek riyin nben orar, can riq\u02c8ui c\u02c8a quicoten nc\u02c8utuj ri rutzil ri Dios pan iwi\u02c8."
                },
                "5": {
                    "verse_nr": "5",
                    "verse": "Ruma ninatej chuwe ri to\u02c8onic ri iya\u02c8on riyix riche (rixin) chi nitzijox ri lok\u02c8olaj ch\u02c8abel ri niya\u02c8o colotajic. Chupan c\u02c8a ri k\u02c8ij tek riyix xinimaj, can ya c\u02c8a k\u02c8ij ri\u02c8 tek ichapon yin ito\u02c8on pe."
                },
                "6": {
                    "verse_nr": "6",
                    "verse": "Ri Dios xuchop c\u02c8a jun utzilaj samaj pa tak ic\u02c8aslen. Y riyin wetaman chi Riya\u02c8 can xtuq\u02c8uis na wi pa ruwi\u02c8 y ma xtuya\u02c8 ta ca rubanic ri samaj ri\u02c8 pa tak ic\u02c8aslen y xtitz\u02c8aket c\u02c8a rubanic ri samaj ri\u02c8 tek xtapon ri k\u02c8ij riche (rixin) chi xtipe chic ri Jesucristo."
                },
                "7": {
                    "verse_nr": "7",
                    "verse": "Can ruc\u02c8amon wi chi quere\u02c8 nch\u02c8ob chiwij, ruma can ibanon utzil chuwe wawe\u02c8 pa c\u00e1rcel, yin ito\u02c8on chutzijoxic chique ri winek chi ri lok\u02c8olaj ch\u02c8abel ri niya\u02c8o colotajic can kitzij wi y can riq\u02c8ui ri Dios petenak wi. Y can junan c\u02c8a kac\u02c8ulun ri rutzil ri Dios iwuq\u02c8ui, y rumari\u02c8 can yixc\u02c8o wi pa w\u00e1nima."
                },
                "8": {
                    "verse_nr": "8",
                    "verse": "Ruma ri Dios can retaman wi chi riyin sibilaj yixinwajo\u02c8 chi\u02c8iwonojel, can achi\u02c8el yojrajo\u02c8 ri Jesucristo."
                },
                "9": {
                    "verse_nr": "9",
                    "verse": "Riyin ri Pablo can nc\u02c8utuj wi c\u02c8a chare ri Dios chi can niq\u02c8uiy ta m\u00e1s ri ajowabel iwuq\u02c8ui riche (rixin) chi niwajo\u02c8 iwi\u02c8, pero can riq\u02c8ui na\u02c8oj y riq\u02c8ui etamabel."
                },
                "10": {
                    "verse_nr": "10",
                    "verse": "Ya c\u02c8a ri\u02c8 ri nc\u02c8utuj chare ri Dios, ruma nwajo\u02c8 chi nik\u02c8ax ta chiwech achique ri utz chi niben. Riche (rixin) chi queri\u02c8 riyix kas ta xtic\u02c8uaj jun c\u02c8aslen ch\u02c8ajch\u02c8oj y man ta jun itzel nilitej chiwij tek xtoka ri k\u02c8ij riche (rixin) chi xtipe ri Cristo."
                },
                "11": {
                    "verse_nr": "11",
                    "verse": "Y ri Jesucristo can xquixruto\u02c8 c\u02c8a riche (rixin) chi can choj ta ri ic\u02c8aslen xtic\u02c8uaj y niwachin ta jabel. Riche (rixin) chi queri\u02c8, ri Dios can xtiya\u02c8ox (xtya\u02c8) ta c\u02c8a ruk\u02c8ij ruc\u02c8ojlen y xtinimirisex ta ri rubi\u02c8."
                },
                "12": {
                    "verse_nr": "12",
                    "verse": "Ri Pablo nubij chi ya ri Cristo ri ruc\u02c8aslen - Wach\u02c8alal, riyin nwajo\u02c8 chi riyix niwetamaj chi astape\u02c8 yinc\u02c8o pa c\u00e1rcel, ma pa\u02c8el ta ruk\u02c8alajsaxic ri lok\u02c8olaj ch\u02c8abel ri niya\u02c8o colotajic, xa m\u00e1s benak rutzijol."
                },
                "13": {
                    "verse_nr": "13",
                    "verse": "Ruma quinojel ri winek y hasta ri yec\u02c8o pa cuartel quic\u02c8axan chic chi yin ya\u02c8on pa c\u00e1rcel ruma chi ntzijoj rubi\u02c8 ri Cristo."
                },
                "14": {
                    "verse_nr": "14",
                    "verse": "Y juba\u02c8 ma quinojel ri kach\u02c8alal ri xc\u02c8oje\u02c8 quichuk\u02c8a\u02c8 riche (rixin) chi niquitzijoj ri ruch\u02c8abel ri Dios chique ri winek. Ruma re kach\u02c8alal re\u02c8 xquitz\u02c8et chi ri Dios can c\u02c8o wi wuq\u02c8ui y majun xibinri\u02c8il wuq\u02c8ui riche (rixin) chi ntzijoj ri ruch\u02c8abel wawe\u02c8 pa c\u00e1rcel. Rumari\u02c8 ri kach\u02c8alal can majun xibinri\u02c8il chiquiwech, xa m\u00e1s xquicukuba\u02c8 el quic\u02c8u\u02c8x chubanic ri rusamaj ri Ajaf."
                },
                "15": {
                    "verse_nr": "15",
                    "verse": "Y yec\u02c8o nic\u02c8aj ri xa itzel niquina\u02c8 chuwe; riye\u02c8 niquitzijoj rubi\u02c8 ri Cristo pero xaxu (xaxe wi) riche (rixin) chi nicajo\u02c8 yetz\u02c8etetej chi riye\u02c8 m\u00e1s yecowin niquiben ri samaj ri\u02c8. Pero yec\u02c8o chuka\u02c8 ri can riq\u02c8ui ronojel c\u00e1nima niquiben ri samaj."
                },
                "16": {
                    "verse_nr": "16",
                    "verse": "Ri itzel niquina\u02c8 chuwe, niquitzijoj c\u02c8a chuka\u02c8 rubi\u02c8 ri Cristo, pero xaxu (xaxe wi) riche (rixin) chi nicajo\u02c8 niquic\u02c8ut qui\u02c8 chi riye\u02c8 m\u00e1s yecowin niquiben ri samaj; pero riye\u02c8 xa ma can ta ch\u02c8ajch\u02c8oj ri c\u00e1nima. Xa nicajo\u02c8 c\u02c8a chi sibilaj ta nik\u02c8axo ri w\u00e1nima wawe\u02c8 pa c\u00e1rcel."
                },
                "17": {
                    "verse_nr": "17",
                    "verse": "Yac\u02c8a ri nic\u02c8aj chic ri can yincajo\u02c8 wi, can riq\u02c8ui c\u02c8a jun ch\u02c8ajch\u02c8oj c\u00e1nima niquiben ri samaj, can yinquito\u02c8 wi, ruma quetaman chi ri Dios can yin ruya\u02c8on wi riche (rixin) chi nto\u02c8 ri lok\u02c8olaj ch\u02c8abel ri niya\u02c8o colotajic y nk\u02c8alajsaj chi can kitzij wi."
                },
                "18": {
                    "verse_nr": "18",
                    "verse": "Pero, \u00bfla rajawaxic cami chi nwetamaj na wi ch\u02c8ajch\u02c8oj c\u00e1nima tek niquitzijoj ri Cristo o xa riq\u02c8ui ca\u02c8i\u02c8 quipalej? Ma que ta ri\u02c8. Ruma ri m\u00e1s rajawaxic chuwe riyin ya ri nitzijox rubi\u02c8 ri Cristo y yari\u02c8 ri niya\u02c8o sibilaj quicoten chuwe y ri quicoten ri\u02c8 majun bey xtiq\u02c8uis ta el wuq\u02c8ui."
                },
                "19": {
                    "verse_nr": "19",
                    "verse": "Ruma riyin wetaman chi riq\u02c8ui ri oraci\u00f3n ri niben pa nuwi\u02c8 y chuka\u02c8 riq\u02c8ui ri yiruto\u02c8 ri Lok\u02c8olaj Esp\u00edritu ri petenak riq\u02c8ui ri Jesucristo, can xquitotej wi c\u02c8a chuwech ronojel."
                },
                "20": {
                    "verse_nr": "20",
                    "verse": "Can nuraybel wi c\u02c8a y cukul nuc\u02c8u\u02c8x chi xtinya\u02c8 ruk\u02c8ij ri Cristo, achi\u02c8el ri nbanon pe. Y cukul nuc\u02c8u\u02c8x chi ma xquiq\u02c8uix ta y ma xtinxibij ta wi\u02c8. Wi yic\u02c8ase\u02c8 o yicom, ri nuraybel riyin ya ri nya\u02c8 ruk\u02c8ij ri Cristo."
                },
                "21": {
                    "verse_nr": "21",
                    "verse": "Ruma chuwe riyin, wi c\u02c8a yic\u02c8ase\u02c8 na chuwech re ruwach\u02c8ulef, can ya ri Cristo ri nuc\u02c8aslen. Y wi ta riyin yicom el, ri\u02c8 xa jun ch\u02c8acoj chuwe riyin."
                },
                "22": {
                    "verse_nr": "22",
                    "verse": "Wi c\u02c8a xquic\u02c8ase\u02c8 na chuwech re ruwach\u02c8ulef, ri samaj ri xtinben, c\u02c8o utz ri xtuc\u02c8om pe. Y rumari\u02c8 riyin ma yicowin ta ncha\u02c8 achique ri m\u00e1s utz, la ya ri nwajo\u02c8 yic\u02c8ase\u02c8 na chuwech re ruwach\u02c8ulef o la ya ri nwajo\u02c8 yicom."
                },
                "23": {
                    "verse_nr": "23",
                    "verse": "Can ma nwil ta c\u02c8a achique nben, ruma pa nic\u02c8aj yinc\u02c8o wi; chuka\u02c8 nch\u02c8ob wi nya\u02c8 ca re ruwach\u02c8ulef y yibec\u02c8oje\u02c8 riq\u02c8ui ri Cristo, sibilaj jabel xtibenbana\u02c8 chila\u02c8."
                },
                "24": {
                    "verse_nr": "24",
                    "verse": "Pero chuka\u02c8 can wetaman chi iwuma riyix can nic\u02c8atzin chi c\u02c8a yic\u02c8oje\u02c8 na chuwech re ruwach\u02c8ulef."
                },
                "25": {
                    "verse_nr": "25",
                    "verse": "Y rumari\u02c8 cukul nuc\u02c8u\u02c8x chi ma xquinel ta na el chuwech re ruwach\u02c8ulef, xa can c\u02c8a xquic\u02c8oje\u02c8 na c\u02c8a iwuq\u02c8ui, riche (rixin) chi xquixq\u02c8uiy riq\u02c8ui ri ic\u02c8aslen y xquixquicot chi\u02c8iwonojel riyix ri icukuban chic ic\u02c8u\u02c8x riq\u02c8ui ri Dios."
                },
                "26": {
                    "verse_nr": "26",
                    "verse": "Riche (rixin) chi queri\u02c8, riyix can sibilaj na wi xquixquicot y can xtiya\u02c8 c\u02c8a ruk\u02c8ij ruc\u02c8ojlen ri Cristo Jes\u00fas tek xquinitz\u02c8et chi xquinapon chic jun bey iwuq\u02c8ui."
                },
                "27": {
                    "verse_nr": "27",
                    "verse": "Wacami c\u02c8a, ri ruc\u02c8amon chi niben riyix ya ri tic\u02c8uaj jun c\u02c8aslen utz can achi\u02c8el nubij ri lok\u02c8olaj ruch\u02c8abel ri Cristo. Wi xquinapon iwuq\u02c8ui, que ta ri\u02c8 yixtajin chubanic xquixbenwila\u02c8 riq\u02c8ui ri ic\u02c8aslen, y wi ma xquinapon ta, xtinwac\u02c8axaj ta c\u02c8a chiwij, chi can cof yix pa\u02c8el chupan ruch\u02c8abel ri Cristo, chi can ta junan iwech ibanon. Xtinwac\u02c8axaj ta c\u02c8a chuka\u02c8 chiwij chi can itijon ik\u02c8ij chi ito\u02c8on iwi\u02c8 chi\u02c8iwonojel chutzijoxic ri lok\u02c8olaj ch\u02c8abel ri niya\u02c8o colotajic."
                },
                "28": {
                    "verse_nr": "28",
                    "verse": "Y chuka\u02c8 man ta ixibin iwi\u02c8 chiquiwech ri ye\u02c8etzelan iwuche (iwixin). Ruma wi ma xtixibij ta iwi\u02c8, xtik\u02c8alajin chiquiwech riye\u02c8 chi riyix iwilon chic ri colotajic ri nuya\u02c8 ri Dios. Y xtik\u02c8alajin chuka\u02c8 chiquiwech riye\u02c8 chi xa pa k\u02c8ak\u02c8 xquebeka wi. Ronojel re\u02c8 pa ruk\u02c8a\u02c8 ri Dios c\u02c8o wi."
                },
                "29": {
                    "verse_nr": "29",
                    "verse": "Riyix ma xu (xe) ta wi yatajnek chiwe chi ninimaj ri Cristo, xa can yatajnek chuka\u02c8 chiwe chi nik\u02c8axaj tijoj pokonal ruma rubi\u02c8 Riya\u02c8."
                },
                "30": {
                    "verse_nr": "30",
                    "verse": "Riyix can ik\u02c8axan q\u02c8uiy tijoj pokonal achi\u02c8el ri itz\u02c8eton chi nk\u02c8axan pe riyin ruma ri rubi\u02c8 ri Cristo. Y wacami tiwetamaj c\u02c8a chi c\u02c8a c\u02c8o na tijoj pokonal nk\u02c8axaj."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Tikach\u02c8utinirisaj ki\u02c8 achi\u02c8el xuben ri Cristo - Wach\u02c8alal, riq\u02c8ui ri Cristo can c\u02c8o wi cukbel c\u02c8u\u02c8x. Riya\u02c8 chuka\u02c8 nuya\u02c8 ajowabel chiquicojol ri yeniman riche (rixin), y ri Lok\u02c8olaj ru\u2011Esp\u00edritu nuben chique chi can junan quiwech niquiben, chi nicajo\u02c8 qui\u02c8 y chi niquijoyowaj quiwech chicachibil qui\u02c8."
                },
                "2": {
                    "verse_nr": "2",
                    "verse": "Rumac\u02c8ari\u02c8 xa jun iwech tibana\u02c8, y can tiwajo\u02c8 iwi\u02c8 chi\u02c8iwachibil iwi\u02c8. Y tek nich\u02c8ob rij jun cosa can junan iwech tibana\u02c8, riche (rixin) chi queri\u02c8 nitz\u02c8akatisaj ri quicoten ri c\u02c8o chic pa w\u00e1nima."
                },
                "3": {
                    "verse_nr": "3",
                    "verse": "Ronojel c\u02c8a ri niben chi\u02c8ijujunal, ma tiben ta xa riche (rixin) chi ninimirisaj iwi\u02c8, ni ma riche (rixin) ta chi xaxu (xaxe wi) chiwe riyix nuc\u02c8om wi pe ri utz. Xa tich\u02c8utinirisaj iwi\u02c8, y tibana\u02c8 ka chi riyix xa majun ik\u02c8ij que chiquiwech ri nic\u02c8aj chic."
                },
                "4": {
                    "verse_nr": "4",
                    "verse": "Ma xu (xe) ta c\u02c8a riyix ri nich\u02c8ob ka iwi\u02c8, xa can que\u02c8ich\u02c8obo\u02c8 c\u02c8a chuka\u02c8 ri nic\u02c8aj chic."
                },
                "5": {
                    "verse_nr": "5",
                    "verse": "Can tibana\u02c8 c\u02c8a riyix achi\u02c8el ruch\u02c8obonic ri Cristo Jes\u00fas."
                },
                "6": {
                    "verse_nr": "6",
                    "verse": "Ruma Riya\u02c8 astape\u02c8 can Dios wi, pero ma xuben ta chi can junan ruk\u02c8ij riq\u02c8ui ri Dios."
                },
                "7": {
                    "verse_nr": "7",
                    "verse": "Riya\u02c8 ma xupokonaj ta c\u02c8a xuya\u02c8 ca ri ruk\u02c8ij ruc\u02c8ojlen, y xo\u02c8alex ka chuwech re ruwach\u02c8ulef. Can xoc c\u02c8a winek achi\u02c8el riyoj; xuben achi\u02c8el jun ti mozo."
                },
                "8": {
                    "verse_nr": "8",
                    "verse": "Riya\u02c8 xoc c\u02c8a winek achi\u02c8el riyoj y xuch\u02c8utinirisaj ri\u02c8. Can xunimaj y xuben c\u02c8a ronojel ri xubij ri Dios Tata\u02c8ixel chare; can xunimaj tzij chi xapon pa camic; ri camic chuwech ri cruz."
                },
                "9": {
                    "verse_nr": "9",
                    "verse": "Y rumari\u02c8 ri Dios xuben chare chi can c\u02c8o ruk\u02c8ij ruc\u02c8ojlen ri chila\u02c8 chicaj y xoc nimalaj Ajaf pa ruwi\u02c8 ronojel. Y chuka\u02c8 xuya\u02c8 jun rubi\u02c8 ri m\u00e1s nim ruk\u02c8ij que chiquiwech quinojel bi\u02c8aj."
                },
                "10": {
                    "verse_nr": "10",
                    "verse": "Riche (rixin) chi queri\u02c8 can pa rubi\u02c8 ri Jes\u00fas, quexuque\u02c8 c\u02c8a quinojel ri yec\u02c8o chila\u02c8 chicaj, ri yec\u02c8o chuwech re ruwach\u02c8ulef, y chuka\u02c8 ri yec\u02c8o chuxe\u02c8 ri ulef."
                },
                "11": {
                    "verse_nr": "11",
                    "verse": "Y quinojel xtiquibij chi ri Jesucristo yari\u02c8 ri Ajaf, riche (rixin) chi queri\u02c8 can xtiquiya\u02c8 ruk\u02c8ij ruc\u02c8ojlen ri Katata\u02c8 Dios."
                },
                "12": {
                    "verse_nr": "12",
                    "verse": "Riyoj ri kaniman chic ri Jesucristo yoj achi\u02c8el sakil chuwech re ruwach\u02c8ulef - Rumac\u02c8ari\u02c8, riyix ri sibilaj yixinwajo\u02c8, nbij c\u02c8a chiwe chi ma quixtane\u02c8 ta chi ninimaj rutzij ri Dios. Queri\u02c8 xiben tek xic\u02c8oje\u02c8 iwuq\u02c8ui y wacami re ma yinc\u02c8o ta apo iwuq\u02c8ui, xa can m\u00e1s chi na tinimaj rutzij ri Dios. Titija\u02c8 ik\u02c8ij chrij ri colotajic, y can tixibij c\u02c8a iwi\u02c8 chi yixmacun chuwech ri Dios."
                },
                "13": {
                    "verse_nr": "13",
                    "verse": "Ruma ri Dios yari\u02c8 ri nisamej pa tak iw\u00e1nima, y Riya\u02c8 nuya\u02c8 ri raybel chiwe riche (rixin) chi niben ri nika chuwech Riya\u02c8. Y chuka\u02c8 nuya\u02c8 iwuchuk\u02c8a\u02c8 riche (rixin) chi yixcowin niben ri nrajo\u02c8 ri Dios."
                },
                "14": {
                    "verse_nr": "14",
                    "verse": "Y ronojel ri niben, can riq\u02c8ui c\u02c8a ronojel iw\u00e1nima tibana\u02c8. Y ma riq\u02c8ui ta ca\u02c8i\u02c8 ic\u02c8u\u02c8x, ni ma riq\u02c8ui ta oyowal."
                },
                "15": {
                    "verse_nr": "15",
                    "verse": "Queri\u02c8 tibana\u02c8 riche (rixin) chi nic\u02c8uaj jun utzilaj c\u02c8aslen y man ta jun itzel nilitej chiwij. Can tik\u02c8alajin c\u02c8a chi yix ralc\u02c8ual ri Dios y chi man ta jun etzelal c\u02c8o pa tak ic\u02c8aslen, astape\u02c8 yixc\u02c8o chuwech re ruwach\u02c8ulef chiquicojol ri winek ri ma choj ta quic\u02c8aslen; ri can ye sachnek riq\u02c8ui ri quina\u02c8oj. Yix c\u02c8a riyix ri yixsakirisan quiche (quixin) ri winek ri\u02c8,"
                },
                "16": {
                    "verse_nr": "16",
                    "verse": "ruma nik\u02c8alajsaj ri ch\u02c8abel riche (rixin) c\u02c8aslen chiquiwech. Y riyin can nwajo\u02c8 c\u02c8a chi iwuma riyix xtiquicot ta ri w\u00e1nima chupan ri k\u02c8ij tek xtipe ri Cristo, ruma xtik\u02c8alajin chi ma chak ta queri\u02c8 xintij nuk\u02c8ij chubanic ri samaj chicojol."
                },
                "17": {
                    "verse_nr": "17",
                    "verse": "Y astape\u02c8 ta can xquicamisex, ruma ri samaj ri nben chicojol, pero riyin can yiquicot. Ruma riyix can cukul ic\u02c8u\u02c8x riq\u02c8ui ri Dios y ri cukbel c\u02c8u\u02c8x ri\u02c8 can achi\u02c8el jun ofrenda ri niya\u02c8 chare ri Dios, y ri nuquiq\u02c8uel ri xtitix can xtoc chuka\u02c8 jun ofrenda. Riche (rixin) chi queri\u02c8, riyix y riyin junan ta c\u02c8a nikaya\u02c8 jun ofrenda chare ri Dios. Y queri\u02c8 riyin yiquicot iwuq\u02c8ui chi\u02c8iwonojel."
                },
                "18": {
                    "verse_nr": "18",
                    "verse": "Y can queri\u02c8 chuka\u02c8 tibana\u02c8 riyix, can quixquicot wuq\u02c8ui."
                },
                "19": {
                    "verse_nr": "19",
                    "verse": "Ri Pablo nrajo\u02c8 c\u02c8a yerutek ri Timoteo y ri Epafrodito c\u02c8a pa tinamit Filipos - Wi can ruraybel c\u02c8a ri Ajaf Jes\u00fas, ri kach\u02c8alal Timoteo xtapon iwuq\u02c8ui. Xtintek yan c\u02c8a el chanin riche (rixin) chi nberac\u02c8axaj pe achique ibanon. Y queri\u02c8 xticuke\u02c8 nuc\u02c8u\u02c8x riyin."
                },
                "20": {
                    "verse_nr": "20",
                    "verse": "Ri kach\u02c8alal ri yec\u02c8o wuq\u02c8ui can majun chic jun ri can achi\u02c8el ri Timoteo, ri can junan k\u00e1nima riq\u02c8ui, ri can kitzij chi nuch\u02c8ob ri achique ibanon."
                },
                "21": {
                    "verse_nr": "21",
                    "verse": "Ri nic\u02c8aj chic ri yec\u02c8o wuq\u02c8ui, xaxu (xaxe wi) ri nic\u02c8atzin ka chique riye\u02c8 ri niquich\u02c8ob, y ma niquich\u02c8ob ta achique ri nic\u02c8atzin pa rusamaj ri Cristo Jes\u00fas."
                },
                "22": {
                    "verse_nr": "22",
                    "verse": "Yac\u02c8a ri kach\u02c8alal Timoteo iwetaman chi riya\u02c8 sibilaj utz. Iwetaman chi riya\u02c8 oconek achi\u02c8el jun walc\u02c8ual, chi can junan yoj samajnek riq\u02c8ui. Riya\u02c8 can rujachon ri\u02c8 chupan ri samaj riche (rixin) chi kak\u02c8alajsan ri lok\u02c8olaj ch\u02c8abel ri niya\u02c8o colotajic."
                },
                "23": {
                    "verse_nr": "23",
                    "verse": "Ya c\u02c8a riya\u02c8 ri nch\u02c8obon chi ntek el iwuq\u02c8ui, xa yac\u02c8a ri c\u02c8o chi nwetamaj na nabey achique xtibix chuwe pa k\u02c8atbel tzij; wi yinelesex el pa c\u00e1rcel o c\u02c8o quich\u02c8obon ri niquiben chuwe. Y c\u02c8ac\u02c8ari\u02c8 tek xtintek el ri Timoteo iwuq\u02c8ui."
                },
                "24": {
                    "verse_nr": "24",
                    "verse": "Y cukul nuc\u02c8u\u02c8x chi ri Ajaf xtuben chuwe chi riyin chuka\u02c8 xquicowin xquinapon iwuq\u02c8ui pa jun ca\u02c8i\u02c8 oxi\u02c8 k\u02c8ij apo."
                },
                "25": {
                    "verse_nr": "25",
                    "verse": "Riyin xinch\u02c8ob c\u02c8a chi nic\u02c8atzin nitzolin yan el ri kach\u02c8alal Epafrodito iwuq\u02c8ui; ri xitek pe wuq\u02c8ui riche (rixin) chi xinoruto\u02c8 riq\u02c8ui ri nic\u02c8atzin chuwe. Can kachibil wi c\u02c8a ki\u02c8 riq\u02c8ui riche (rixin) chi katijon kak\u02c8ij chi yoj samajnek pa rusamaj ri Dios."
                },
                "26": {
                    "verse_nr": "26",
                    "verse": "Y riya\u02c8 sibilaj nrajo\u02c8 chi yixrutz\u02c8et yan chanin, y can nibison, ruma retaman chi riyix can xiwac\u02c8axaj yan chi riya\u02c8 xyawej."
                },
                "27": {
                    "verse_nr": "27",
                    "verse": "Y kas kitzij wi chi riya\u02c8 sibilaj xyawej y xa juba\u02c8 ma xcom. Yac\u02c8a ri Dios xujoyowaj ruwech riya\u02c8 y xujoyowaj chuka\u02c8 nuwech riyin. Ruma wi ta xcom ri Epafrodito, xpe ta chic jun bis pa w\u00e1nima ruma xa can yec\u02c8o wi bis wuq\u02c8ui."
                },
                "28": {
                    "verse_nr": "28",
                    "verse": "Rumari\u02c8 riyin nwajo\u02c8 chi ntek yan el chanin iwuq\u02c8ui, riche (rixin) chi niquicot ri iw\u00e1nima tek xtitz\u02c8et. Y tek c\u02c8o chic iwuq\u02c8ui, riyin chuka\u02c8 xtiq\u02c8uis ka juba\u02c8 ri bis wuq\u02c8ui."
                },
                "29": {
                    "verse_nr": "29",
                    "verse": "Can riq\u02c8ui c\u02c8a quicoten tic\u02c8ulu\u02c8, ruma riya\u02c8 xa jun chic rubanon riq\u02c8ui ri Ajaf achi\u02c8el ibanon riyix. Can tiya\u02c8 c\u02c8a quik\u02c8ij ri kach\u02c8alal ri ye achi\u02c8el chuka\u02c8 riya\u02c8."
                },
                "30": {
                    "verse_nr": "30",
                    "verse": "Queri\u02c8 nbij chiwe ruma ri kach\u02c8alal Epafrodito xa juba\u02c8 ma xcom ruma rusamaj ri Cristo. Ma xupokonaj ta xuya\u02c8 ri\u02c8 pa camic riche (rixin) chi xinoruto\u02c8, ruma ya riya\u02c8 ri xpe pan iq\u02c8uexel riyix riche (rixin) chi xinoruto\u02c8."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ri Pablo xaxu (xaxe wi) riq\u02c8ui ri Cristo xucukuba\u02c8 wi ruc\u02c8u\u02c8x - Wach\u02c8alal, wacami nbij c\u02c8a chuka\u02c8 el chiwe chi tiquicot ri iw\u00e1nima riq\u02c8ui ri Ajaf. Riyin ma nc\u02c8ayewaj ta ntz\u02c8ibaj chic el jun bey chiwe chi tiquicot ri iw\u00e1nima, ruma wetaman chi nic\u02c8atzin chiwe riyix."
                },
                "2": {
                    "verse_nr": "2",
                    "verse": "Can tichajij c\u02c8a iwi\u02c8 chiquiwech ri winek ri niquiben achi\u02c8el niquiben ri itzel tak tz\u02c8i\u02c8; ruma niquibij chi ye rusamajel ri Dios y xa ya c\u02c8a ri itzel tak banobel ri niquiben; riye\u02c8 niquibij chi jun winek riche (rixin) chi nicolotej, nic\u02c8atzin chi niban ri circuncisi\u00f3n chare."
                },
                "3": {
                    "verse_nr": "3",
                    "verse": "Yac\u02c8a chuwech ri Dios yoj c\u02c8a riyoj ri banon ri kitzij circuncisi\u00f3n chake, ruma c\u02c8o chic ri Lok\u02c8olaj Esp\u00edritu pa tak k\u00e1nima ri yojto\u02c8o riche (rixin) chi nikaya\u02c8 ruk\u02c8ij ri Dios. Y riq\u02c8ui quicoten nikabij chi xkanimaj yan ri Jesucristo y ma rajawaxic ta chi niban ri circuncisi\u00f3n chake riche (rixin) chi yojcolotej."
                },
                "4": {
                    "verse_nr": "4",
                    "verse": "Astape\u02c8 riyin c\u02c8o ta modo chi xincukuba\u02c8 ta nuc\u02c8u\u02c8x riq\u02c8ui ronojel ri can c\u02c8o rejkalen chiquiwech ri wech aj Israel. Ruma wi c\u02c8o jun ri nich\u02c8obo chi nucukuba\u02c8 ruc\u02c8u\u02c8x riq\u02c8ui ronojel ri utzilaj tak rubanobal riche (rixin) chi nicowin nucol ri\u02c8, yin ta riyin ri\u02c8 ri c\u02c8o ta modo chi xincukuba\u02c8 m\u00e1s nuc\u02c8u\u02c8x riq\u02c8ui ronojel ri\u02c8."
                },
                "5": {
                    "verse_nr": "5",
                    "verse": "Ruma riyin wakxaki\u02c8 k\u02c8ij quinalex wi tek xban ri circuncisi\u00f3n chuwe. Yin jun chuka\u02c8 israelita, yin riy rumam ca ri Benjam\u00edn. Riyin can yin jun hebreo ruma ri nte\u02c8 nata\u02c8 ye hebreo. Xinoc jun fariseo; y rumari\u02c8 xintij nuk\u02c8ij riche (rixin) chi xinben ri nubij ri ley riche (rixin) ri Mois\u00e9s."
                },
                "6": {
                    "verse_nr": "6",
                    "verse": "Can riq\u02c8ui c\u02c8a ronojel w\u00e1nima xintzekelbej ri quicostumbre ri ye wech aj Israel, rumac\u02c8ari\u02c8 tek xenwetzelaj ri quiniman chic ri Jesucristo ri nibix iglesia chique; xinben chique chi xquitij pokon, ruma riyin xinch\u02c8ob chi rusamaj ri Dios ri nben. Xinch\u02c8ob chi can choj wi ri nuc\u02c8aslen, ruma can xintij wi nuk\u02c8ij chi xinben ri nubij ri ley riche (rixin) ri Mois\u00e9s."
                },
                "7": {
                    "verse_nr": "7",
                    "verse": "Tek rubanon ca ronojel ri\u02c8 nim rejkalen chinuwech riyin. Pero tek xk\u02c8ax chinuwech chi xa ma nuc\u02c8om ta pe colotajic chuwe, can xinya\u02c8 ca ronojel ri\u02c8 riche (rixin) chi xinnimaj ri Cristo."
                },
                "8": {
                    "verse_nr": "8",
                    "verse": "Ronojel ri xincukuba\u02c8 nuc\u02c8u\u02c8x riq\u02c8ui tek rubanon ca, xinya\u02c8 ca. Majun chic c\u02c8a quejkalen chinuwech riyin. Queri\u02c8 xinben ruma xinwetamaj ruwech ri Wajaf Cristo Jes\u00fas. Ruma ri Cristo xinya\u02c8 ca ronojel. Xinrokij ca, achi\u02c8el niban chare ri mes. Queri\u02c8 xinben ruma nwajo\u02c8 chi ri Cristo can ntoc Wajaf."
                },
                "9": {
                    "verse_nr": "9",
                    "verse": "Y nwajo\u02c8 chi xa jun nben riq\u02c8ui ri Cristo. Ruma ri utzilaj tak banobel ri nuchilabej ri ley, ri janipe\u02c8 ri nbanon pe, ma ncukuba\u02c8 ta chic nuc\u02c8u\u02c8x riq\u02c8ui. Ruma ma ya ta ri\u02c8 ri nibano chuwe riche (rixin) chi yitz\u02c8etetej ruma ri Dios chi majun numac. Riyin riche (rixin) chi yitz\u02c8etetej ruma ri Dios chi majun numac, ya ri ncukuba\u02c8 nuc\u02c8u\u02c8x riq\u02c8ui ri Cristo. Ruma ri winek ri nucukuba\u02c8 ruc\u02c8u\u02c8x riq\u02c8ui ri Cristo, nitz\u02c8etetej ruma ri Dios chi majun rumac."
                },
                "10": {
                    "verse_nr": "10",
                    "verse": "Queri\u02c8 nwajo\u02c8 nben riyin ruma nwajo\u02c8 nwetamaj m\u00e1s ruwech ri Cristo y nisamej ta ri ruchuk\u02c8a\u02c8 ri Dios pa nuc\u02c8aslen riyin; can achi\u02c8el ri uchuk\u02c8a\u02c8 ri xucusaj tek xuc\u02c8asoj ri Cristo chiquicojol ri caminaki\u02c8. Nwajo\u02c8 ntij pokon ruma rubi\u02c8 ri Dios, can achi\u02c8el ri pokon ri xutij ri Cristo. Nwajo\u02c8 c\u02c8a nc\u02c8ut chi riyin can achi\u02c8el ta chi can xicom riq\u02c8ui ri Cristo chuwech ri cruz. Y yac\u02c8ari\u02c8 nwajo\u02c8 nben."
                },
                "11": {
                    "verse_nr": "11",
                    "verse": "Can ntij c\u02c8a nuk\u02c8ij, ruma nwajo\u02c8 yic\u02c8astej el chiquicojol ri caminaki\u02c8 y yibec\u02c8oje\u02c8 chila\u02c8 chicaj riq\u02c8ui ri Dios."
                },
                "12": {
                    "verse_nr": "12",
                    "verse": "Riyin ma nbij ta c\u02c8a chi can ta wilon chic ronojel ri c\u02c8o riq\u02c8ui ri Cristo. Ni ma nbij ta chuka\u02c8 chi can ta tz\u02c8aket chic ri nuc\u02c8aslen. Ma que ta ri\u02c8. Riyin ntij c\u02c8a nuk\u02c8ij riche (rixin) chi ye\u02c8oc wuche (wixin) ronojel ri yec\u02c8o riq\u02c8ui ri Cristo Jes\u00fas; yari\u02c8 ri xrajo\u02c8 chuwe tek xirusiq\u02c8uij (xiroyoj)."
                },
                "13": {
                    "verse_nr": "13",
                    "verse": "Wach\u02c8alal, can ma nbij ta c\u02c8a chi wuche (wixin) chic riyin ronojel ri yec\u02c8o riq\u02c8ui ri Cristo, y rumari\u02c8 can yitajin ntij nuk\u02c8ij chrij. Xaxu (xaxe wi) chic ri\u02c8 ri nch\u02c8ob re chinuwech apo y ma yec\u02c8atzin ta chic chi nch\u02c8ob ri xek\u02c8ax yan ca."
                },
                "14": {
                    "verse_nr": "14",
                    "verse": "Can ntij wi nuk\u02c8ij chrij ri chinuwech apo ri acuchi (achique) c\u02c8o chi yinapon wi, ruma nwajo\u02c8 chi can ntoc wuche (wixin) riyin ri lok\u02c8olaj sipanic ri nuya\u02c8 ri Dios. Y ruma c\u02c8a ri Cristo Jes\u00fas tek ri Dios xirusiq\u02c8uij (xiroyoj) riyin; ruma nrajo\u02c8 chi yibe chila\u02c8 chicaj y nrajo\u02c8 chi ntoc wuche (wixin) riyin ri lok\u02c8olaj sipanic ri nuya\u02c8 Riya\u02c8."
                },
                "15": {
                    "verse_nr": "15",
                    "verse": "Ronojel c\u02c8a ri xinbij chiwe, que ta c\u02c8a ri\u02c8 ri nikach\u02c8ob konojel ri can cukul chic kac\u02c8u\u02c8x riq\u02c8ui ri Dios. Yac\u02c8a wi yec\u02c8o chiwe riyix ri ma que ta ri\u02c8 niquich\u02c8ob, ri Dios chuka\u02c8 xtuk\u02c8alajsaj ta c\u02c8a chiquiwech."
                },
                "16": {
                    "verse_nr": "16",
                    "verse": "Pero xa jani\u02c8 ta na c\u02c8a ri etamabel ri ruya\u02c8on ri Dios chake, can queri\u02c8 c\u02c8a rajawaxic chi nikaben pa kac\u02c8aslen, y can junan ta c\u02c8a nikach\u02c8ob konojel."
                },
                "17": {
                    "verse_nr": "17",
                    "verse": "Wach\u02c8alal, tibana\u02c8 c\u02c8a ri achi\u02c8el ri nben riyin; y tibana\u02c8 chuka\u02c8 achi\u02c8el niquiben ri nic\u02c8aj chic kach\u02c8alal, ri can niquiben chuka\u02c8 ri achi\u02c8el nben riyin y ya c\u02c8a ri\u02c8 ri titzekelbej, achi\u02c8el nikaben riyoj."
                },
                "18": {
                    "verse_nr": "18",
                    "verse": "Ruma ye q\u02c8uiy ri yec\u02c8o chicojol ri ye\u02c8etzelan riche (rixin) ri Cristo. Y re\u02c8 q\u02c8uiy c\u02c8a mul nbin chic chiwe. Y wacami can yinok\u02c8 re nbij chic el jun bey chiwe. Ruma riye\u02c8 ma niquinimaj ta chi xaxu (xaxe wi) riq\u02c8ui ri xuben ri Cristo chuwech ri cruz tek yojcolotej."
                },
                "19": {
                    "verse_nr": "19",
                    "verse": "Y pa ruq\u02c8uisbel, riye\u02c8 xa pa k\u02c8ak\u02c8 c\u02c8a xquebeka wi. Xaxu (xaxe wi) ri ruraybel ri ch\u02c8aculaj ri niquich\u02c8obola\u02c8 y yari\u02c8 oconek qui\u2011dios. Y can niquinimirisaj qui\u02c8 chubanic jun cosa ri xa sibilaj q\u02c8uixbel. Can benak c\u02c8a ri c\u00e1nima chrij ri cosas riche (rixin) re ruwach\u02c8ulef."
                },
                "20": {
                    "verse_nr": "20",
                    "verse": "Yac\u02c8a riyoj can yoj riche (rixin) chic chila\u02c8 chicaj ri acuchi (achique) nipe wi ri Kacolonel, y yari\u02c8 ri Ajaf Jesucristo, y xaxu (xaxe wi) chic koyoben ri k\u02c8ij tek xtipe."
                },
                "21": {
                    "verse_nr": "21",
                    "verse": "Ri ch\u02c8aculaj c\u02c8a ri kac\u02c8uan wacami, majun oc ruc\u02c8ojlen, pero xtapon na jun k\u02c8ij tek Riya\u02c8 xtujel el y xkoj\u2011oc c\u02c8a achi\u02c8el Riya\u02c8 ri c\u02c8o ruk\u02c8ij ruc\u02c8ojlen. Queri\u02c8 xtuben kiq\u02c8ui ruma can sibilaj nim ri uchuk\u02c8a\u02c8 ri c\u02c8o riq\u02c8ui y ya uchuk\u02c8a\u02c8 ri\u02c8 ri nucusaj riche (rixin) chi nic\u02c8oje\u02c8 ronojel pa ruk\u02c8a\u02c8."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Can ronojel k\u02c8ij c\u02c8a tiquicot ri iw\u00e1nima - Rumac\u02c8ari\u02c8 wach\u02c8alal, can ticuke\u02c8 c\u02c8a ic\u02c8u\u02c8x riq\u02c8ui ri Ajaf Jesucristo. Riyin sibilaj yixinwajo\u02c8 y nrayij chuka\u02c8 chi nikatz\u02c8et chic jun bey kawech iwuq\u02c8ui. Riyix sibilaj quicoten ri ic\u02c8amom pe chuwe ruma riq\u02c8ui ri ic\u02c8aslen riyix nik\u02c8alajin chi c\u02c8o xuc\u02c8om pe ri samaj ri xinben chicojol; can yix c\u02c8a riyix ri rajel ruq\u02c8uexel ri nusamaj."
                },
                "2": {
                    "verse_nr": "2",
                    "verse": "Nc\u02c8utuj c\u02c8a jun utzil chique ri kach\u02c8alal Evodia y ri kach\u02c8alal S\u00edntique chi junan quiwech tiquibana\u02c8, ruma can quiniman chic ri Ajaf."
                },
                "3": {
                    "verse_nr": "3",
                    "verse": "Y riyit chuka\u02c8 yit jun wech aj samajel, ri can yitc\u02c8o wi chupan ri samaj riche (rixin) ri Dios, nc\u02c8utuj c\u02c8a jun utzil chawe riche (rixin) chi que\u02c8ato\u02c8 ri ca\u02c8i\u02c8 kach\u02c8alal ixoki\u02c8 ri\u02c8, riche (rixin) chi junan chic quiwech tiquibana\u02c8, ruma riye\u02c8 quitijon quik\u02c8ij chuka\u02c8 chupan ri rusamaj ri Dios; can xenwachibilaj wi chuk\u02c8alajsaxic ri lok\u02c8olaj ch\u02c8abel ri niya\u02c8o colotajic. Junan xesamej wuq\u02c8ui, ye cachibilan ri kach\u02c8alal Clemente y nic\u02c8aj chic kach\u02c8alal, ri tz\u02c8iban chic quibi\u02c8 chila\u02c8 chicaj chupan ri wuj riche (rixin) c\u02c8aslen."
                },
                "4": {
                    "verse_nr": "4",
                    "verse": "Wach\u02c8alal, can ronojel k\u02c8ij tiquicot c\u02c8a ri iw\u00e1nima riq\u02c8ui ri Ajaf; y nbij chic c\u02c8a jun bey chiwe chi can tiquicot c\u02c8a ri iw\u00e1nima."
                },
                "5": {
                    "verse_nr": "5",
                    "verse": "Can utz ina\u02c8oj tibana\u02c8 quiq\u02c8ui ri winek y can queri\u02c8 ta c\u02c8a nik\u02c8alajin chiquiwech quinojel. Ruma ri Ajaf xa nakaj chic c\u02c8o wi pe."
                },
                "6": {
                    "verse_nr": "6",
                    "verse": "Ma tich\u02c8ujirisaj ta iwi\u02c8 xabachique ta na ri nipe chiwij, xa tiya\u02c8 pa ruk\u02c8a\u02c8 ri Dios y tic\u02c8utuj chare ri nic\u02c8atzin chiwe, y chuka\u02c8 ma quixtane\u02c8 ta chi niya\u02c8 matiox chare ri Dios."
                },
                "7": {
                    "verse_nr": "7",
                    "verse": "Wi queri\u02c8 xtiben, ri uxlanibel c\u02c8u\u02c8x ri nuya\u02c8 ri Dios xtic\u02c8oje\u02c8 pa tak iw\u00e1nima; y ri uxlanibel c\u02c8u\u02c8x ri\u02c8 can xtuchajij wi ri iw\u00e1nima y xquixruto\u02c8 riq\u02c8ui ri nich\u02c8ob. Queri\u02c8 xtuben chiwe ruma xa jun chic ibanon riq\u02c8ui ri Cristo Jes\u00fas. Y ri uxlanibel c\u02c8u\u02c8x ri\u02c8 can ma xkojcowin ta nikach\u02c8ob, ruma can sibilaj nim ri samaj ri nuben."
                },
                "8": {
                    "verse_nr": "8",
                    "verse": "Xaxu (xaxe wi) ri utz ri tikabana\u02c8 y tikach\u02c8obo\u02c8 - Wach\u02c8alal, pa ruq\u02c8uisbel nwajo\u02c8 c\u02c8a nbij el chiwe ri ruc\u02c8amon chi niben y nich\u02c8ob, y ri\u02c8 ya ri kas kitzij, ri c\u02c8o ruk\u02c8ij, ri choj, ri ch\u02c8ajch\u02c8oj, ri jabel, ri elenak rutzijol chi yari\u02c8 ri utz, ri can utz wi, y ronojel ri ruc\u02c8amon chi niya\u02c8ox (nya\u02c8) ruk\u02c8ij. Can ya c\u02c8a ri\u02c8 ri tibana\u02c8 y tich\u02c8obo\u02c8."
                },
                "9": {
                    "verse_nr": "9",
                    "verse": "Can ya c\u02c8a ri xiwetamaj, ri xic\u02c8ul, ri xiwac\u02c8axaj y ri xitz\u02c8et wuq\u02c8ui, ya c\u02c8a ri\u02c8 ri tibana\u02c8. Y ri Dios ri niya\u02c8o ri uxlanibel c\u02c8u\u02c8x, can xtic\u02c8oje\u02c8 wi iwuq\u02c8ui."
                },
                "10": {
                    "verse_nr": "10",
                    "verse": "Ri ofrenda ri xquitek ri kach\u02c8alal aj Filipos chare ri Pablo - Sibilaj c\u02c8a niquicot ri w\u00e1nima y yimatioxin chare ri Ajaf iwuma, chi xinatej chic pe chiwe riche (rixin) chi yinito\u02c8, astape\u02c8 c\u02c8o chic juba\u02c8 k\u02c8ij ri majun chic achique ta ri itakon pe chuwe. Pero ri\u02c8 ma ruma ta chi xinimestaj, ma que ta ri\u02c8, xa ruma chi ma yix cowinek ta."
                },
                "11": {
                    "verse_nr": "11",
                    "verse": "Y re\u02c8 ma nbij ta c\u02c8a ruma nwajo\u02c8 nuto\u02c8ic. Ma que ta ri\u02c8. Riyin xa xuc\u02c8uluj yan chuwe chi yiquicot ronojel k\u02c8ij. Wi c\u02c8o ncusaj, utz, y wi majun ncusaj, utz chuka\u02c8 chuwe riyin."
                },
                "12": {
                    "verse_nr": "12",
                    "verse": "Wetaman c\u02c8a yic\u02c8ase\u02c8 riq\u02c8ui meba\u02c8il y wetaman yic\u02c8ase\u02c8 riq\u02c8ui beyomel. Q\u02c8uiy yan c\u02c8a ri xinwetamaj y yiquicot riq\u02c8ui ri achique nwil, wi nwil q\u02c8uiy nuway o wi xa majun, wi c\u02c8o q\u02c8uiy wuq\u02c8ui o xa c\u02c8o rajawaxic chuwe."
                },
                "13": {
                    "verse_nr": "13",
                    "verse": "Can ya c\u02c8a ri Cristo niya\u02c8o wuchuk\u02c8a\u02c8 riche (rixin) chi yicowin nk\u02c8axaj ronojel."
                },
                "14": {
                    "verse_nr": "14",
                    "verse": "Y re\u02c8 ma ntel ta chi tzij chi riyix man ta utz ri xiben chi xitek pe jun ofrenda chuwe, ruma xijoyowaj pe nuwech y xina\u02c8 chuka\u02c8 riyix ri tijoj pokonal ri yinc\u02c8o wi."
                },
                "15": {
                    "verse_nr": "15",
                    "verse": "Riyin nch\u02c8ob chi riyix aj Filipos c\u02c8a ninatej na chiwe, chi tek riyin xinchop rutzijoxic ri lok\u02c8olaj ch\u02c8abel ri niya\u02c8o colotajic, y tek xinel pe chiri\u02c8 pa Macedonia, majun chic jun iglesia ri xya\u02c8o ta jun ofrenda chuwe, xa can xu (xe) wi c\u02c8a riyix."
                },
                "16": {
                    "verse_nr": "16",
                    "verse": "Queri\u02c8 nbij chiwe, ruma c\u02c8a yinc\u02c8o na pa tinamit Tesal\u00f3nica tek riyix xitakala\u02c8 yan ofrendas chuwe riche (rixin) chi xinito\u02c8 riq\u02c8ui ri nic\u02c8atzin chuwe."
                },
                "17": {
                    "verse_nr": "17",
                    "verse": "Can niquicot wi ri w\u00e1nima ruma xininataj chic pe, pero ma ruma ta c\u02c8a ri ofrenda ri xitek pe chuwe, ma que ta ri\u02c8. Ri w\u00e1nima niquicot ruma wetaman chi ri ofrenda ri\u02c8 c\u02c8o c\u02c8a chuka\u02c8 utz ri nuc\u02c8om pe chiwe riyix."
                },
                "18": {
                    "verse_nr": "18",
                    "verse": "Can xinc\u02c8ul c\u02c8a ronojel ri xitek pe riyix chrij ri kach\u02c8alal Epafrodito riche (rixin) chi xoruya\u02c8 chuwe. Rumac\u02c8ari\u02c8 can q\u02c8uiy chic c\u02c8o wuq\u02c8ui nna\u02c8 riyin riche (rixin) chi ncusaj. Re ofrenda re\u02c8 can jubul ruxla\u02c8 nuna\u02c8 ri Dios y can nika wi chuwech, y yojcowin nikabij chi can chare ri Dios xiya\u02c8 wi, y Riya\u02c8 xuc\u02c8ul."
                },
                "19": {
                    "verse_nr": "19",
                    "verse": "Ri ka\u2011Dios ri can c\u02c8o wi ruk\u02c8ij ruc\u02c8ojlen y sibilaj rubeyomal c\u02c8o, xtuya\u02c8 c\u02c8a ronojel ri nic\u02c8atzin chiwe ruma xa jun chic ibanon riq\u02c8ui ri Cristo Jes\u00fas."
                },
                "20": {
                    "verse_nr": "20",
                    "verse": "Y kas xtiya\u02c8ox (xtya\u02c8) ta c\u02c8a ruk\u02c8ij ruc\u02c8ojlen ri Katata\u02c8 Dios, riche (rixin) xtibe k\u02c8ij xtibe sek. Am\u00e9n."
                },
                "21": {
                    "verse_nr": "21",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Y tiya\u02c8 c\u02c8a rutzil quiwech quinojel ri lok\u02c8olaj tak kach\u02c8alal ri xa jun chic chuka\u02c8 quibanon riq\u02c8ui ri Cristo Jes\u00fas. Y chuka\u02c8 ri kach\u02c8alal ri yec\u02c8o wuq\u02c8ui niquitek el rutzil iwech riyix."
                },
                "22": {
                    "verse_nr": "22",
                    "verse": "Can quinojel c\u02c8a ri lok\u02c8olaj tak kach\u02c8alal niquitek el rutzil iwech. Pero ri m\u00e1s ye\u02c8ajowan chi niquitek el rutzil iwech ye ri yesamej pa rachoch ri C\u00e9sar."
                },
                "23": {
                    "verse_nr": "23",
                    "verse": "Ri rutzil ri Kajaf Jesucristo xtic\u02c8oje\u02c8 ta c\u02c8a iwuq\u02c8ui chi\u02c8iwonojel. Am\u00e9n."
                }
            }
        }
    }
}