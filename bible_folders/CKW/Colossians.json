{
    "version": "CKW",
    "book_name": "Colossians",
    "book_nr": "51",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri wuj ri xutz\u02c8ibaj ri ap\u00f3stol San Pablo chique ri kach\u02c8alal ri yec\u02c8o pa Colosas - Ri San Pablo nutek el rutzil quiwech ri kach\u02c8alal - Riyin ri Pablo, yin jun ru\u02c8ap\u00f3stol ri Jesucristo ruma yari\u02c8 ri ruraybel ri Dios. Riyin wachibilan c\u02c8a ri kach\u02c8alal Timoteo,"
                },
                "2": {
                    "verse_nr": "2",
                    "verse": "ntz\u02c8ibaj c\u02c8a el re wuj re\u02c8 chiwe riyix lok\u02c8olaj tak kach\u02c8alal ri yixc\u02c8o pa tinamit Colosas, riyix ri can cukul wi ic\u02c8u\u02c8x riq\u02c8ui ri Cristo. Y ya ta c\u02c8a ri utzil y ri uxlanibel c\u02c8u\u02c8x ri nuya\u02c8 ri Katata\u02c8 Dios y ri Ajaf Jesucristo ri xtic\u02c8oje\u02c8 pa tak iw\u00e1nima chi\u02c8iwonojel."
                },
                "3": {
                    "verse_nr": "3",
                    "verse": "Ri Pablo nuc\u02c8utuj chare ri Dios chi nuya\u02c8 ta etamabel chique ri kach\u02c8alal aj Colosas - Binakil nikaben orar pan iwi\u02c8 riyix, y nikamatioxij chare ri Dios ri Rutata\u02c8 ri Kajaf Jesucristo."
                },
                "4": {
                    "verse_nr": "4",
                    "verse": "Nikamatioxij iwuma riyix ruma kac\u02c8axan chi can cukul wi ic\u02c8u\u02c8x riq\u02c8ui ri Cristo Jes\u00fas y can ye\u02c8iwajo\u02c8 quinojel ri lok\u02c8olaj tak kach\u02c8alal."
                },
                "5": {
                    "verse_nr": "5",
                    "verse": "Queri\u02c8 ri niben riyix, ruma iwoyoben ri utzil ri xtoc iwuche (iwixin), utzil ri yacon chila\u02c8 chicaj. Y ri utzil ri\u02c8 xiwetamaj chi c\u02c8o, tek xiwac\u02c8axaj ri lok\u02c8olaj ch\u02c8abel ri niya\u02c8o colotajic. Y can kitzij wi ri ch\u02c8abel ri xiwetamaj."
                },
                "6": {
                    "verse_nr": "6",
                    "verse": "Y tek xiwac\u02c8axaj ri ch\u02c8abel ri\u02c8 y kas kitzij xk\u02c8ax chiwech ri rutzil ri Dios, yix q\u02c8uiy c\u02c8a ri xixniman. Y ri ch\u02c8abel ri\u02c8 aponak c\u02c8a pa ronojel tinamit. Can ye q\u02c8uiy wi c\u02c8a winek ri ye nimayon y niwachin ri quic\u02c8aslen, achi\u02c8el riyix."
                },
                "7": {
                    "verse_nr": "7",
                    "verse": "Y riq\u02c8ui c\u02c8a ri kach\u02c8alal Epafras xiwac\u02c8axaj wi ri ruch\u02c8abel ri Dios. Riya\u02c8 jun samajel ri kachibil riyoj, y sibilaj c\u02c8a nikajo\u02c8. Riya\u02c8 jun rusamajel ri Cristo ri can nuben wi ri samaj chiri\u02c8 chicojol riyix."
                },
                "8": {
                    "verse_nr": "8",
                    "verse": "Y tek riya\u02c8 xpe kiq\u02c8ui, xutzijoj chake chi riyix can sibilaj niwajo\u02c8 iwi\u02c8, ruma c\u02c8o ri Lok\u02c8olaj Esp\u00edritu iwuq\u02c8ui."
                },
                "9": {
                    "verse_nr": "9",
                    "verse": "Y ruma ri xkac\u02c8axaj chupan ri k\u02c8ij tek xoka ri kach\u02c8alal, ma yoj tanel ta chi kabanon pe orar pan iwi\u02c8. Nikac\u02c8utuj chare ri Dios chi xtuben ta chiwe chi can ta jabel xtiwetamaj ri ruraybel ri Dios, y ri Lok\u02c8olaj Esp\u00edritu xtuya\u02c8 ta chuka\u02c8 ronojel na\u02c8oj y etamabel chiwe."
                },
                "10": {
                    "verse_nr": "10",
                    "verse": "Riyoj queri\u02c8 nikac\u02c8utuj chare ri Dios, ruma nikajo\u02c8 chi riyix nic\u02c8uaj ta jun c\u02c8aslen achi\u02c8el ri ruc\u02c8amon chi nic\u02c8uaj chuwech ri Ajaf, chi ma yixtane\u02c8 ta chi nic\u02c8uaj jun c\u02c8aslen ri nika chuwech. Niwachin ta ri ic\u02c8aslen riq\u02c8ui chi nibanala\u02c8 utzil, y yixq\u02c8uiy ta chiretamaxic ri Dios."
                },
                "11": {
                    "verse_nr": "11",
                    "verse": "Nikajo\u02c8 c\u02c8a chi ya ta c\u02c8a ri Dios niya\u02c8o iwuchuk\u02c8a\u02c8, ruma ri ruk\u02c8ij ruc\u02c8ojlen Riya\u02c8 can sibilaj nim ruchuk\u02c8a\u02c8. Ri uchuk\u02c8a\u02c8 ri\u02c8 xtic\u02c8atzin chiwe riche (rixin) chi yixcowin nicoch\u02c8 ronojel."
                },
                "12": {
                    "verse_nr": "12",
                    "verse": "Y can riq\u02c8ui quicoten quixmatioxin chare ri Tata\u02c8ixel, ruma rubanon chake konojel chi can ruc\u02c8amon chi ntoc kiche (kixin) ri herencia ri c\u02c8o chila\u02c8 chicaj. Junan c\u02c8a xtoc kiche (kixin) quiq\u02c8ui ri nic\u02c8aj chic lok\u02c8olaj tak ralc\u02c8ual ri Dios, ri yec\u02c8o chiri\u02c8 chupan ri sakil."
                },
                "13": {
                    "verse_nr": "13",
                    "verse": "Ri Tata\u02c8ixel can xojrucol yan chuka\u02c8 pa ruk\u02c8a\u02c8 ri rajawalul ri k\u02c8eku\u02c8m y xojruk\u02c8axaj pa ruk\u02c8a\u02c8 Jun ri sibilaj nrajo\u02c8. Y ri\u02c8, ya ri Ruc\u02c8ajol,"
                },
                "14": {
                    "verse_nr": "14",
                    "verse": "ri xcom kuma riyoj y xbiyin ri ruquiq\u02c8uel, y rumari\u02c8 tek yoj colotajnek chic y cuyutajnek chic ri kamac."
                },
                "15": {
                    "verse_nr": "15",
                    "verse": "Junan chic kawech riq\u02c8ui ri Dios ruma ri rucamic ri Cristo - Ri Dios ma tz\u02c8etetel ta, pero ruma ri C\u02c8ajolaxel xpe chuwech re ruwach\u02c8ulef, rumari\u02c8 xtz\u02c8etetej achique rubanic ri Dios. Ruma ri C\u02c8ajolaxel can ya wi c\u02c8a Riya\u02c8 ri c\u02c8o nabey, y m\u00e1s nim ruk\u02c8ij que chiquiwech quinojel ri cosas ri c\u02c8o."
                },
                "16": {
                    "verse_nr": "16",
                    "verse": "Ruma ya c\u02c8a Riya\u02c8 xbano ronojel ri c\u02c8o chila\u02c8 chicaj y ri yec\u02c8o chuwech re ruwach\u02c8ulef. Ruma c\u02c8a Riya\u02c8 tek yec\u02c8o ri ye tz\u02c8etetel y ri ma ye tz\u02c8etetel ta. Ruma chuka\u02c8 Riya\u02c8 tek yec\u02c8o ri \u00e1ngeles, ri ye aj k\u02c8atbel tak tzij, ri nima\u02c8k quik\u02c8ij y ri c\u02c8o uchuk\u02c8a\u02c8 pa quik\u02c8a\u02c8; can quinojel c\u02c8a ruma Riya\u02c8 tek yec\u02c8o, y can riche (rixin) chi niquiya\u02c8 ruk\u02c8ij tek xeruben."
                },
                "17": {
                    "verse_nr": "17",
                    "verse": "Y ri Cristo can c\u02c8o wi pe nabey chuwech ronojel ri cosas, y ya Riya\u02c8 uc\u02c8uayon quiche (quixin), rumari\u02c8 tek c\u02c8a yec\u02c8o na ronojel."
                },
                "18": {
                    "verse_nr": "18",
                    "verse": "Ya Riya\u02c8 achi\u02c8el ri jolomaj (wi\u02c8aj) ri c\u02c8o pa kawi\u02c8 riyoj ri kaniman, ri nibix iglesia chake y yoj oconek achi\u02c8el ruch\u02c8acul. Ya chuka\u02c8 Riya\u02c8 ri niya\u02c8o ruc\u02c8aslen ri ch\u02c8aculaj ri\u02c8. Y can ya chuka\u02c8 Riya\u02c8 ri nabey ri xc\u02c8astej el chiquicojol ri caminaki\u02c8. Y rumari\u02c8 ya Riya\u02c8 ri nabey chuwech ronojel."
                },
                "19": {
                    "verse_nr": "19",
                    "verse": "Rumari\u02c8 can ruraybel wi ri Dios, chi ye junan riq\u02c8ui ri Ruc\u02c8ajol. Y ri Ruc\u02c8ajol can Dios wi chuka\u02c8."
                },
                "20": {
                    "verse_nr": "20",
                    "verse": "Y tek ri Ruc\u02c8ajol xcom chuwech ri cruz y xbiyin ri ruquiq\u02c8uel, Riya\u02c8 xujek bey chiquiwech quinojel ri yec\u02c8o chuwech re ruwach\u02c8ulef y chiquiwech chuka\u02c8 ri yec\u02c8o chicaj riche (rixin) chi queri\u02c8 yecowin chi junan quiwech niquiben riq\u02c8ui ri Dios, ruma xuben chi xc\u02c8oje\u02c8 uxlanibel c\u02c8u\u02c8x chiquicojol ruma ri Ruc\u02c8ajol xcom chuwech ri cruz."
                },
                "21": {
                    "verse_nr": "21",
                    "verse": "Y riyix can nej c\u02c8a icojol riq\u02c8ui ri Dios tek rubanon ca, can riq\u02c8ui ina\u02c8oj xiwetzelaj ri Dios ruma xa ruyon itzel tak banobel ri xe\u02c8ibanala\u02c8. Yac\u02c8a re wacami riyix junan chic iwech riq\u02c8ui ri Dios,"
                },
                "22": {
                    "verse_nr": "22",
                    "verse": "ruma ya samaj ri\u02c8 ri xuben ri Ruc\u02c8ajol ri Dios tek xpe chuwech re ruwach\u02c8ulef. Can xoc wi c\u02c8a winek achi\u02c8el riyoj y xcom chuwech ri cruz riche (rixin) chi queri\u02c8 ch\u02c8ajch\u02c8oj ta ri ic\u02c8aslen, can majun imac y majun itzel nilitej ta chiwij tek xquixberuya\u02c8 chuwech ri Dios."
                },
                "23": {
                    "verse_nr": "23",
                    "verse": "Quec\u02c8ari\u02c8 xtuben chiwe wi kas kitzij chi cof yixc\u02c8oje\u02c8 chupan ri icukbel c\u02c8u\u02c8x riq\u02c8ui ri Dios y majun bey yixsilon ta el. Y nic\u02c8atzin c\u02c8a chi can riq\u02c8ui ronojel iw\u00e1nima niwoyobej apo ri utzil ri nubij chupan ri lok\u02c8olaj ch\u02c8abel ri niya\u02c8o colotajic. Riyix can jabel wi iwetaman ri ch\u02c8abel ri\u02c8, y ya chuka\u02c8 ri\u02c8 ri aponak rutzijoxic chique quinojel ri winek ri yec\u02c8o chuwech re ruwach\u02c8ulef. Y riche (rixin) chi nitzijox ri lok\u02c8olaj ch\u02c8abel ri\u02c8, ri Dios xuben chuwe riyin ri Pablo chi xinoc jun rusamajel."
                },
                "24": {
                    "verse_nr": "24",
                    "verse": "Ri samaj ri xuya\u02c8 ri Dios chare ri Pablo - Wacami riyin yiquicot ntij pokonal iwuma riyix. Ruma riyin c\u02c8o chi nk\u02c8axaj na nic\u02c8aj chic tijoj pokonal, riche (rixin) chi queri\u02c8 can xtink\u02c8axaj chuka\u02c8 riyin ri pokonal ri xuk\u02c8axaj ri Cristo. Re pokonal re\u02c8 nk\u02c8axaj ruma ri iglesia. Y ri iglesia ri\u02c8 yoj c\u02c8a riyoj ri kaniman chic y can yoj achi\u02c8el ruch\u02c8acul ri Cristo."
                },
                "25": {
                    "verse_nr": "25",
                    "verse": "Y riyin xinoc c\u02c8a jun samajel riche (rixin) ri iglesia ri\u02c8, y ri samaj ri xuya\u02c8 ri Dios chuwe can ya wi ri chicojol riyix ri ma yix israelitas ta. Y Riya\u02c8 nrajo\u02c8 c\u02c8a chi can tz\u02c8aket ri ruch\u02c8abel ri nk\u02c8alajsaj chiwech."
                },
                "26": {
                    "verse_nr": "26",
                    "verse": "Ri ch\u02c8abel ri\u02c8 ma k\u02c8alajsan ta pe jabel chique ri winek chupan ri tiempo ri k\u02c8axnek ca. Xa c\u02c8a ya re wacami ri xk\u02c8alajsex jabel chake riyoj ri lok\u02c8olaj tak ralc\u02c8ual ri Dios."
                },
                "27": {
                    "verse_nr": "27",
                    "verse": "Can chake riyoj xuk\u02c8alajsaj wi ri xa ma k\u02c8alajsan ta pe ojer ca. Y ri ruk\u02c8alajsan ri Dios can achi\u02c8el jun nimalaj beyomel y can c\u02c8o wi ruk\u02c8ij ruc\u02c8ojlen, ruma wacami ri Cristo nic\u02c8oje\u02c8 chuka\u02c8 pa tak iw\u00e1nima riyix ri ma yix israelitas ta y can rubanon chiwe chi riq\u02c8ui ronojel iw\u00e1nima iwoyoben ri k\u02c8ij tek xquixbec\u02c8oje\u02c8 riq\u02c8ui chupan ri nimalaj ruk\u02c8ij ruc\u02c8ojlen."
                },
                "28": {
                    "verse_nr": "28",
                    "verse": "Can ya wi ri Cristo ri nikak\u02c8alajsaj riyoj. Nikabij chique quinojel winek chi tiquiya\u02c8 ca ri mac, y riq\u02c8ui ronojel etamabel yekatijoj quinojel. Queri\u02c8 nikaben ruma nikajo\u02c8 chi can tz\u02c8aket ta ri quic\u02c8aslen quinojel ri xa jun chic quibanon riq\u02c8ui ri Cristo Jes\u00fas."
                },
                "29": {
                    "verse_nr": "29",
                    "verse": "Riyin sibilaj c\u02c8a ntij nuk\u02c8ij chi can ta nitz\u02c8aket ri quic\u02c8aslen quinojel, y riche (rixin) chi nben ri samaj ri\u02c8, ncusaj ronojel ri uchuk\u02c8a\u02c8 ri ruya\u02c8on ri Cristo chuwe, uchuk\u02c8a\u02c8 ri can sibilaj wi nim."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ronojel ri\u02c8 nbij c\u02c8a chiwe ruma nwajo\u02c8 chi riyix niwetamaj chi can yixc\u02c8o wi pa w\u00e1nima y sibilaj c\u02c8a ntij nuk\u02c8ij chi\u02c8ito\u02c8ic riyix. Y queri\u02c8 chuka\u02c8 nben cuma ri kach\u02c8alal ri yec\u02c8o pa tinamit Laodicea y cuma quinojel ri kach\u02c8alal ri majun bey quitz\u02c8eton ta nuwech."
                },
                "2": {
                    "verse_nr": "2",
                    "verse": "Queri\u02c8 nben ruma nwajo\u02c8 c\u02c8a chi nicuke\u02c8 ta m\u00e1s ic\u02c8u\u02c8x chi\u02c8iwonojel y chi junan ta iwech niwajo\u02c8 iwi\u02c8. Nwajo\u02c8 chi ri etamabel nic\u02c8oje\u02c8 iwuq\u02c8ui can ta q\u02c8uiy, can ta achi\u02c8el jun beyomel, riche (rixin) chi niwetamaj ri xa ma k\u02c8alajsan ta pe ojer ca chrij ri Katata\u02c8 Dios y chrij ri Cristo."
                },
                "3": {
                    "verse_nr": "3",
                    "verse": "Ruma riq\u02c8ui ri Cristo nilitej wi ronojel ri utzilaj tak etamabel y na\u02c8oj ri can achi\u02c8el jun beyomel."
                },
                "4": {
                    "verse_nr": "4",
                    "verse": "Y ronojel ri\u02c8 xinbij c\u02c8a chiwe ruma riyin nwajo\u02c8 chi ma yixk\u02c8olotej ta pa quik\u02c8a\u02c8 ri ye\u02c8ucusan jabel tak ch\u02c8abel xaxu (xaxe wi) riche (rixin) chi yixtzak pa quik\u02c8a\u02c8."
                },
                "5": {
                    "verse_nr": "5",
                    "verse": "Ruma astape\u02c8 ma yinc\u02c8o ta apo iwuq\u02c8ui, chi can ta yin pa\u02c8el apo pan inic\u02c8ajal, ri w\u00e1nima riyin can c\u02c8o wi iwuq\u02c8ui. Sibilaj yiquicot ruma ntz\u02c8et chi can riq\u02c8ui ruchojmilal yix benak y can cof yixc\u02c8o chupan ri icukbel c\u02c8u\u02c8x riq\u02c8ui ri Cristo."
                },
                "6": {
                    "verse_nr": "6",
                    "verse": "Y ruma ic\u02c8ulun chic ri Ajaf Jesucristo, rumari\u02c8 nic\u02c8atzin chi tic\u02c8uaj jun c\u02c8aslen utz achi\u02c8el ri ruc\u02c8amon chi nic\u02c8uaj ruma xa can jun chic ibanon riq\u02c8ui Riya\u02c8."
                },
                "7": {
                    "verse_nr": "7",
                    "verse": "Can yix tiquil c\u02c8a riq\u02c8ui ri Cristo, y chiri\u02c8 yix paban wi pe achi\u02c8el nipabex jun jay pa ruwi\u02c8 ri rucimiento. Y can ta nic\u02c8oje\u02c8 ruchuk\u02c8a\u02c8 ri icukbel c\u02c8u\u02c8x, achi\u02c8el c\u02c8a ri xiwetamaj tek xixtijox. Y can ta q\u02c8uiy chuka\u02c8 ri matioxinic ri niya\u02c8 chare ri Dios."
                },
                "8": {
                    "verse_nr": "8",
                    "verse": "Ri c\u02c8ac\u02c8ac\u02c8 c\u02c8aslen riq\u02c8ui ri Cristo - Can tichajij c\u02c8a iwi\u02c8 riche (rixin) chi ma yixk\u02c8olotej ta pa quik\u02c8a\u02c8 winek ri xa ya ri nima\u02c8k tak na\u02c8oj riche (rixin) re ruwach\u02c8ulef ri niquic\u02c8ut, na\u02c8oj ri xa majun rejkalen. Ruma xa costumbre y ch\u02c8obonic quiche (quixin) winek, y xa ma riq\u02c8ui ta ri Cristo petenak wi."
                },
                "9": {
                    "verse_nr": "9",
                    "verse": "Ruma riq\u02c8ui ri Cristo nik\u02c8alajin wi ronojel kas achique rubanic ri Dios."
                },
                "10": {
                    "verse_nr": "10",
                    "verse": "Y riyix can tz\u02c8aket chic ri ic\u02c8aslen ruma xa jun chic ibanon riq\u02c8ui ri Cristo. Y can ya wi Riya\u02c8 ri c\u02c8o pa quiwi\u02c8 ri \u00e1ngeles y pa quiwi\u02c8 ri c\u02c8o k\u02c8atbel tzij pa quik\u02c8a\u02c8."
                },
                "11": {
                    "verse_nr": "11",
                    "verse": "Riyix ri c\u02c8o ri Cristo pa tak iw\u00e1nima, can banon chic ri circuncisi\u00f3n chiwe, yac\u02c8a ri circuncisi\u00f3n ri\u02c8 ma junan ta riq\u02c8ui ri xa ruk\u02c8a\u02c8 jun winek nibano. Ri circuncisi\u00f3n ri xuben ri Cristo chiwe ya c\u02c8a ri xrelesaj ri itzel tak raybel ri yec\u02c8o pa tak iw\u00e1nima; ri nibano chiwe chi yixmacun."
                },
                "12": {
                    "verse_nr": "12",
                    "verse": "Y chuka\u02c8 tek xixban c\u02c8a bautizar, yac\u02c8ari\u02c8 tek can achi\u02c8el xixmuk junan riq\u02c8ui ri Cristo, y yari\u02c8 chuka\u02c8 can achi\u02c8el c\u02c8a xixc\u02c8astej el junan riq\u02c8ui. Queri\u02c8 xiben ruma chi can xicukuba\u02c8 wi c\u02c8a ic\u02c8u\u02c8x riq\u02c8ui ri nimalaj ruchuk\u02c8a\u02c8 ri Dios, uchuk\u02c8a\u02c8 ri xc\u02c8ason riche (rixin) ri Cristo chiquicojol ri caminaki\u02c8. Rumari\u02c8 xiwil c\u02c8a ri ic\u02c8aslen riq\u02c8ui."
                },
                "13": {
                    "verse_nr": "13",
                    "verse": "Y tek rubanon ca, xa yix caminek chupan ri imac, y xiben ri itzel tak iraybel. Can ma banon ta c\u02c8a ri circuncisi\u00f3n chiwe. Yac\u02c8a re wacami cuyutajnek chic ri imac y riq\u02c8ui ri\u02c8 ri Dios xuben chiwe chi junan xixc\u02c8astej riq\u02c8ui ri Cristo."
                },
                "14": {
                    "verse_nr": "14",
                    "verse": "Tek rubanon ca, konojel riyoj koyoben chic c\u02c8a chi nika ri ruc\u02c8ayewal pa kawi\u02c8, ruma ma xojcowin ta xkaben ronojel ri nubij chupan ri ley riche (rixin) ri Dios. Can que wi c\u02c8a ri\u02c8 nubij ri ley chikij. Yac\u02c8a ri Dios xojrucol chuwech ri ruc\u02c8ayewal ri\u02c8. Queri\u02c8 xuben ruma ri Cristo xbajix chuwech cruz kuma riyoj."
                },
                "15": {
                    "verse_nr": "15",
                    "verse": "Y ri Cristo xrelesaj ri uchuk\u02c8a\u02c8 ri c\u02c8o pa quik\u02c8a\u02c8 ri cajawalul ri itzel tak esp\u00edritu y pa quik\u02c8a\u02c8 chuka\u02c8 ri c\u02c8o k\u02c8atbel tzij pa quik\u02c8a\u02c8 y xk\u02c8alajin chiquiwech quinojel chi xukasaj quik\u02c8ij. Can xch\u02c8acon wi chiquij tek xcom chuwech ri cruz."
                },
                "16": {
                    "verse_nr": "16",
                    "verse": "Rumac\u02c8ari\u02c8 majun chic jun ri tuc\u02c8usan tzij pan iwi\u02c8 ruma ri nitij o ri nikum. Majun chic c\u02c8a tuc\u02c8usan tzij pan iwi\u02c8 ruma ma nichajij ta ri k\u02c8ij tek nalex ri ic\u02c8, y ri uxlanibel tak k\u02c8ij y nic\u02c8aj chic nimak\u02c8ij."
                },
                "17": {
                    "verse_nr": "17",
                    "verse": "Ruma ronojel ri\u02c8 xa rumach\u02c8ach\u02c8il ri Jun ri bin ca chi nipe, y ri Jun ri\u02c8 ya ri Cristo ri c\u02c8o kiq\u02c8ui wacami."
                },
                "18": {
                    "verse_nr": "18",
                    "verse": "Y majun c\u02c8a telesan chiwe ri lok\u02c8olaj sipanic ri c\u02c8o chi niya\u02c8ox (nya\u02c8) chiwe. Rumari\u02c8 man c\u02c8a quixk\u02c8olotej ta pa quik\u02c8a\u02c8 ri winek ri yebin chi can niquich\u02c8utinirisaj qui\u02c8 y niquiya\u02c8 quik\u02c8ij ri \u00e1ngeles. Ri winek ri yebin queri\u02c8, niquiben chi q\u02c8uiy quetaman chrij ri xa ma ye quitz\u02c8eton ta, y xa ma que ta ri\u02c8. Riye\u02c8 astape\u02c8 niquich\u02c8utinirisaj qui\u02c8, yac\u02c8a ri pa c\u00e1nima niquina\u02c8 chi sibilaj ye nima\u02c8k. Ya ch\u02c8obonic ri\u02c8 ri quic\u02c8uan ruma ri itzel tak raybel ri yec\u02c8o quiq\u02c8ui."
                },
                "19": {
                    "verse_nr": "19",
                    "verse": "Riye\u02c8 xa quijachon el qui\u02c8 riq\u02c8ui ri Cristo ri jolomaj (wi\u02c8aj) pa kawi\u02c8 konojel ri kaniman chic. Ya Riya\u02c8 nibano chake chi yojq\u02c8uiy riyoj ri yoj oconek achi\u02c8el ruch\u02c8acul. Nuben chake chi junan kawech konojel. Nuben chake chi yojq\u02c8uiy, can achi\u02c8el ri nrajo\u02c8 ri Dios. Can achi\u02c8el c\u02c8a rubanic ri ruch\u02c8acul jun winek, ri jabel quitunun qui\u02c8 y quichapon qui\u02c8 ruma ri ruboch\u02c8il."
                },
                "20": {
                    "verse_nr": "20",
                    "verse": "Wi riyix achi\u02c8el can xixcom riq\u02c8ui ri Cristo tek Riya\u02c8 xcom chuwech ri cruz, y wi riyix xixel yan pe chuxe\u02c8 ri costumbres riche (rixin) re ruwach\u02c8ulef ri xa majun rejkalen, \u00bfachique c\u02c8a ruma tek riyix c\u02c8a niben na ri na\u02c8oj riche (rixin) re ruwach\u02c8ulef ri xa quiche (quixin) winek?"
                },
                "21": {
                    "verse_nr": "21",
                    "verse": "Achi\u02c8el ri niquibij chiwe chi ma tic\u02c8om ta apo la\u02c8, ma titij ta re\u02c8, ni ma tichop ta la jun chic la\u02c8, yecha\u02c8 chiwe."
                },
                "22": {
                    "verse_nr": "22",
                    "verse": "Ronojel ri tzij ri\u02c8 xa na\u02c8oj y pixa\u02c8 quiche (quixin) winek. Ruma ri yetij, ketaman chi xa riche (rixin) chi yeq\u02c8uis tek yec\u02c8o ca. Ma xajan ta c\u02c8a chi nachop, nabec\u02c8ama\u02c8 pe o natij."
                },
                "23": {
                    "verse_nr": "23",
                    "verse": "Ri yec\u02c8utu ronojel ri\u02c8 nik\u02c8alajin chi achi\u02c8el c\u02c8o q\u02c8uiy na\u02c8oj quiq\u02c8ui y xa ma que ta ri\u02c8, xa majun quetaman. Niquibij chi nic\u02c8atzin chi nikaya\u02c8 quik\u02c8ij \u00e1ngeles y nic\u02c8aj chic cosas. Niquibij chi tikach\u02c8utinirisaj ki\u02c8 y tikaya\u02c8 ri kach\u02c8acul pa tijoj pokonal. Yac\u02c8a ronojel ri\u02c8 xa majun utz nuc\u02c8om pe, ruma ma nuya\u02c8 ta kachuk\u02c8a\u02c8 riche (rixin) chi yojch\u02c8acon chrij ri itzel tak raybel."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Rumari\u02c8, wi riyix can xixc\u02c8astej riq\u02c8ui ri Cristo tek Riya\u02c8 xc\u02c8astej, can tel c\u02c8a ic\u02c8u\u02c8x chucanoxic ri cosas riche (rixin) ri chicaj, ri acuchi (achique) c\u02c8o wi ri Cristo, tz\u02c8uyul pa rajquik\u02c8a\u02c8 ri Dios."
                },
                "2": {
                    "verse_nr": "2",
                    "verse": "Can ya wi c\u02c8a ri c\u02c8o chila\u02c8 chicaj ri tich\u02c8obo\u02c8 y ma ya ta ri yec\u02c8o chuwech re ruwach\u02c8ulef."
                },
                "3": {
                    "verse_nr": "3",
                    "verse": "Queri\u02c8 nbij chiwe ruma achi\u02c8el can xixcom yan chuwech ri na\u02c8oj riche (rixin) re ruwach\u02c8ulef, y ri ic\u02c8aslen can pa ruk\u02c8a\u02c8 ri Cristo c\u02c8o wi; Cristo ri xa jun chic rubanon riq\u02c8ui ri Dios."
                },
                "4": {
                    "verse_nr": "4",
                    "verse": "Y can ya wi c\u02c8a ri Cristo ri ic\u02c8aslen, y tek Riya\u02c8 xtibek\u02c8alajin chic pe jun bey, can riq\u02c8ui nimalaj ruk\u02c8ij ruc\u02c8ojlen, y riyix chuka\u02c8 can xquixk\u02c8alajin riq\u02c8ui Riya\u02c8 chi can c\u02c8o ik\u02c8ij ic\u02c8ojlen."
                },
                "5": {
                    "verse_nr": "5",
                    "verse": "Ri kac\u02c8aslen ojer ma junan ta chic riq\u02c8ui ri kac\u02c8aslen wacami - Rumari\u02c8, man c\u02c8a tiben ta chic ri etzelal riche (rixin) re ruwach\u02c8ulef; xa ticamisaj ri itzel tak raybel ri\u02c8. Ri achi\u02c8a\u02c8 y ri ixoki\u02c8 ri xa ma quic\u02c8ulaj ta qui\u02c8, ma tiquicanola\u02c8 ta qui\u02c8 riche (rixin) chi yemacun. Can man c\u02c8a titz\u02c8ilobisaj ta iwi\u02c8 pa tak mac. Ma tiya\u02c8 ta k\u02c8ij chare ri itzel tak iraybel. Xa tiya\u02c8 ca ri raybel ri\u02c8. Ma chak tibe iw\u00e1nima chrij ri puek y ri cosas ri c\u02c8o riq\u02c8ui jun chic winek. Ruma wi queri\u02c8 niben, can itzel wi. Can junan riq\u02c8ui ri niya\u02c8 quik\u02c8ij ri dios ri xa ye banon cuma winek."
                },
                "6": {
                    "verse_nr": "6",
                    "verse": "Y xa ruma c\u02c8a ri queri\u02c8 yequibanala\u02c8 ri winek ri ma niquinimaj ta rutzij ri Dios, rumari\u02c8 tek nipe royowal ri Dios pa quiwi\u02c8."
                },
                "7": {
                    "verse_nr": "7",
                    "verse": "Tek rubanon ca, can que wi c\u02c8a ri\u02c8 ri xe\u02c8ibanala\u02c8 riyix; tek can c\u02c8a yixc\u02c8o na chupan ri itzel c\u02c8aslen."
                },
                "8": {
                    "verse_nr": "8",
                    "verse": "Yac\u02c8a re wacami xcanaj yan ca ronojel. Ma tic\u02c8oje\u02c8 ta ri oyowal pa tak iw\u00e1nima, ni ma que\u02c8ibanala\u02c8 ta ri xa ma ruc\u02c8amon ta ruma ri iwoyowal. Man c\u02c8a tirayij ta chic niben etzelal chique ri nic\u02c8aj chic, y man c\u02c8a quixyok\u02c8on ta chic. Man chic tibij ta tzij ri xa ma ye ruc\u02c8amon ta."
                },
                "9": {
                    "verse_nr": "9",
                    "verse": "Ma titz\u02c8ucula\u02c8 ta chic tzij chicojol ka riyix. Ruma iya\u02c8on chic ca ri itzel c\u02c8aslen ri xic\u02c8uaj."
                },
                "10": {
                    "verse_nr": "10",
                    "verse": "Y wacami ic\u02c8uan chic jun c\u02c8ac\u02c8ac\u02c8 c\u02c8aslen ri ruya\u02c8on ri Dios chiwe. Y k\u02c8ij k\u02c8ij ri c\u02c8ac\u02c8ac\u02c8 c\u02c8aslen ri\u02c8 niq\u02c8uiy y yixoc can achi\u02c8el rubanic Riya\u02c8. Y re\u02c8 nuben chiwe chi can jabel niwetamaj ruwech."
                },
                "11": {
                    "verse_nr": "11",
                    "verse": "Y riq\u02c8ui chi kac\u02c8uan ri c\u02c8ac\u02c8ac\u02c8 kac\u02c8aslen, majun nuben wi yoj israelitas o ma yoj israelitas ta, wi banon ri circuncisi\u00f3n chake o xa ma banon ta, wi c\u02c8o juba\u02c8 kak\u02c8ij o xa can majun, wi yoj ximil pa samaj o ma yoj ximil ta. Xa can junan nuben chake. Ri nic\u02c8atzin ya ri c\u02c8o ri Cristo pa tak k\u00e1nima."
                },
                "12": {
                    "verse_nr": "12",
                    "verse": "Rumac\u02c8ari\u02c8 tek riyin nbij chiwe riyix ri yix rucha\u02c8on ri Dios, ri yix lok\u02c8olaj tak ralc\u02c8ual, y sibilaj yixrajo\u02c8: Can tiwika\u02c8 c\u02c8a iwi\u02c8 riq\u02c8ui ri nuc\u02c8om pe ri c\u02c8ac\u02c8ac\u02c8 c\u02c8aslen. Nic\u02c8atzin chi tijoyowaj iwech chi\u02c8iwachibil iwi\u02c8. Nic\u02c8atzin chi utz ina\u02c8oj quiq\u02c8ui quinojel, ma ninimirisaj ta iwi\u02c8, yix ch\u02c8uch\u02c8uj y c\u02c8o coch\u02c8onic iwuq\u02c8ui."
                },
                "13": {
                    "verse_nr": "13",
                    "verse": "Tek c\u02c8o jun ri nibano pokon chiwe, ticoch\u02c8o\u02c8 y ticuyu\u02c8. Can achi\u02c8el xuben ri Cristo chi xucuy ri imac riyix, queri\u02c8 chuka\u02c8 nic\u02c8atzin chi niben riyix quiq\u02c8ui ri nic\u02c8aj chic. Ticoch\u02c8ola\u02c8 y ticuyula\u02c8 c\u02c8a iwi\u02c8."
                },
                "14": {
                    "verse_nr": "14",
                    "verse": "Y pa ruwi\u02c8 ronojel re\u02c8 c\u02c8o chic na jun ri m\u00e1s nic\u02c8atzin y ri\u02c8 ya chi nic\u02c8oje\u02c8 ri ajowabel iwuq\u02c8ui. Ruma wi ye\u02c8iwajo\u02c8 ri nic\u02c8aj chic, can nuben chiwe chi junan iwech chi\u02c8iwachibil iwi\u02c8."
                },
                "15": {
                    "verse_nr": "15",
                    "verse": "Y ri pa tak iw\u00e1nima can nic\u02c8atzin c\u02c8a chuka\u02c8 chi tic\u02c8oje\u02c8 ri uxlanibel c\u02c8u\u02c8x riche (rixin) ri Dios, y ya ta ri\u02c8 ri nuc\u02c8uan iwuche (iwixin). Can riche (rixin) wi chi nic\u02c8oje\u02c8 uxlanibel c\u02c8u\u02c8x chicojol tek ri Dios xixrusiq\u02c8uij (xixroyoj) riyix ri xa jun ch\u02c8aculaj ibanon quiq\u02c8ui quinojel ri quiniman chic ri Dios. Y nic\u02c8atzin c\u02c8a chuka\u02c8 chi tic\u02c8oje\u02c8 matioxinic pa tak iw\u00e1nima."
                },
                "16": {
                    "verse_nr": "16",
                    "verse": "Can nic\u02c8atzin chuka\u02c8 chi ri iw\u00e1nima nojnek riq\u02c8ui ri ruch\u02c8abel ri Cristo. Can riq\u02c8ui ronojel etamabel titijola\u02c8 iwi\u02c8 y tipixabala\u02c8 iwi\u02c8 chi\u02c8iwachibil iwi\u02c8. Y tibixaj rubi\u02c8 ri Ajaf ruma ri matioxinic ri c\u02c8o pa tak iw\u00e1nima. Que\u02c8ibixaj salmos, que\u02c8ibixaj himnos y que\u02c8ibixaj nic\u02c8aj chic bix ri ye\u02c8alex pa tak iw\u00e1nima ruma ri Lok\u02c8olaj Esp\u00edritu."
                },
                "17": {
                    "verse_nr": "17",
                    "verse": "Ronojel c\u02c8a ri niben, tibana\u02c8 pa rubi\u02c8 ri Ajaf Jes\u00fas. Y ronojel ri nibij, tibij pa rubi\u02c8 Riya\u02c8. Y ma quixtane\u02c8 ta chi yixmatioxin chare ri Katata\u02c8 Dios. Xaxu (xaxe wi) ruma ri Jes\u00fas tek yixcowin yixmatioxin chare ri Dios."
                },
                "18": {
                    "verse_nr": "18",
                    "verse": "Ri utz chi nuben jun ralc\u02c8ual ri Dios - Riyix ixoki\u02c8, que\u02c8inimaj ri iwachijlal, ruma queri\u02c8 ruc\u02c8amon chi niben ruma iniman chic ri Ajaf."
                },
                "19": {
                    "verse_nr": "19",
                    "verse": "Y riyix achi\u02c8a\u02c8, que\u02c8iwajo\u02c8 ri iwaxjaylal, y man c\u02c8a tibila\u02c8 ta pokon tak ch\u02c8abel chique, xa can utz ina\u02c8oj tibana\u02c8 quiq\u02c8ui."
                },
                "20": {
                    "verse_nr": "20",
                    "verse": "Riyix ac\u02c8ala\u02c8, can que\u02c8inimaj ri ite\u02c8 itata\u02c8 riq\u02c8ui ronojel ri niquibij chiwe, ruma yari\u02c8 ri nika chuwech ri Ajaf chi niben."
                },
                "21": {
                    "verse_nr": "21",
                    "verse": "Y riyix te\u02c8ej tata\u02c8aj, ma tiyec ta coyowal ri iwalc\u02c8ual. Ma utz ta c\u02c8a ri niben wi nik\u02c8ax ruwi\u02c8 niben chique, y rumari\u02c8 nisech quic\u02c8u\u02c8x."
                },
                "22": {
                    "verse_nr": "22",
                    "verse": "Riyix mozos, can tinimaj quitzij ri ipatr\u00f3n. Ma tiben ta chi xaxu (xaxe wi) tek yec\u02c8o apo ri ipatr\u00f3n iwuq\u02c8ui tek yixsamej jabel riche (rixin) chi niwajo\u02c8 yixtz\u02c8etetej chi can yix utzilaj tak mozos, ma que ta ri\u02c8. Riyix nic\u02c8atzin chi riq\u02c8ui ronojel iw\u00e1nima tibana\u02c8 ri quisamaj, ruma ri Dios can yix rutzuliben wi pe chila\u02c8 chicaj."
                },
                "23": {
                    "verse_nr": "23",
                    "verse": "Ronojel c\u02c8a ri niben, can riq\u02c8ui c\u02c8a ronojel iw\u00e1nima tibana\u02c8. Achi\u02c8el xa ta can ya ri rusamaj ri Ajaf ri niben y ma quiche (quixin) ta ri winek."
                },
                "24": {
                    "verse_nr": "24",
                    "verse": "Queri\u02c8 nbij chiwe ruma iwetaman chi ri Ajaf xtuya\u02c8 jun herencia chiwe, rutojbalil ri samaj ri niben. Ruma can ya wi rusamaj ri Ajaf Jesucristo ri yixtajin chubanic."
                },
                "25": {
                    "verse_nr": "25",
                    "verse": "Yac\u02c8a ri yebano etzelal, xtiquic\u02c8ul c\u02c8a rutojbalil ri etzelal ri niquiben. Ruma ri Dios ma ya ta achique rubanic ri winek ri nutzu\u02c8, wi c\u02c8o ruk\u02c8ij o majun, ri nutzu\u02c8 Riya\u02c8 ya ri achique ri yequibanala\u02c8."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Riyix patr\u00f3n, can xu (xe wi) c\u02c8a ri utz y ri choj tibana\u02c8 quiq\u02c8ui ri imozos ruma toka chi\u02c8ic\u02c8u\u02c8x chi riyix chuka\u02c8 c\u02c8o jun Iwajaf chila\u02c8 chicaj."
                },
                "2": {
                    "verse_nr": "2",
                    "verse": "Can ma quixtane\u02c8 ta chi niben orar, y kas q\u02c8ues ta jabel ri ina\u02c8oj tek niben orar, y quixmatioxin chare ri Dios."
                },
                "3": {
                    "verse_nr": "3",
                    "verse": "Y tibana\u02c8 orar kuma riyoj chuka\u02c8, chi ri Dios nujek ta puerta chkawech riche (rixin) chi nikatzijoj ri ma can ta k\u02c8alajsan pe ojer ca, chi ruma ri Cristo tek yojcolotej. Y chutzijoxic c\u02c8a ri\u02c8 tek yin ya\u02c8on pa c\u00e1rcel."
                },
                "4": {
                    "verse_nr": "4",
                    "verse": "Tic\u02c8utuj c\u02c8a chare ri Dios chi can yicowin nk\u02c8alajsaj ri ruch\u02c8abel, can achi\u02c8el ri ruc\u02c8amon chi nbij."
                },
                "5": {
                    "verse_nr": "5",
                    "verse": "Y riyix tiwetamaj c\u02c8a jabel achique rubanic yixbiyin chiquicojol ri winek ri ma quiniman ta ri Cristo, y can ya ri utz tibana\u02c8 quiq\u02c8ui. Can utz rucusaxic tibana\u02c8 chare ri tiempo."
                },
                "6": {
                    "verse_nr": "6",
                    "verse": "Can ta ronojel ri nibij c\u02c8o ta rutzil. Can ta achi\u02c8el c\u02c8o atz\u02c8an riq\u02c8ui ri ich\u02c8abel riche (rixin) chi c\u02c8o ruqui\u02c8il, riche (rixin) chi queri\u02c8 tek c\u02c8o nic\u02c8utux chiwe, iwetaman achique nibij chique quinojel."
                },
                "7": {
                    "verse_nr": "7",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Ri kach\u02c8alal T\u00edquico xtiberutzijoj c\u02c8a chiwe ronojel ri achique nbanon. Riya\u02c8 jun kach\u02c8alal ri sibilaj nwajo\u02c8, y can ma nitane\u02c8 ta chi nuben ri rusamaj ri Ajaf. Can wachibil wi c\u02c8a chupan ri samaj."
                },
                "8": {
                    "verse_nr": "8",
                    "verse": "Y ya riya\u02c8 ri ntek el chila\u02c8 iwuq\u02c8ui riche (rixin) chi nretamaj achique ibanon y riche (rixin) chi nucukuba\u02c8 ic\u02c8u\u02c8x."
                },
                "9": {
                    "verse_nr": "9",
                    "verse": "Y riya\u02c8 nrachibilaj el chuka\u02c8 ri kach\u02c8alal On\u00e9simo, ri iwinak. Ri On\u00e9simo can cukul c\u02c8a ruc\u02c8u\u02c8x riq\u02c8ui ri Dios, y sibilaj nwajo\u02c8. Re ca\u02c8i\u02c8 kach\u02c8alal re\u02c8 xtibequitzijoj c\u02c8a chiwe ronojel ri banatajnek wawe\u02c8."
                },
                "10": {
                    "verse_nr": "10",
                    "verse": "Ri kach\u02c8alal Aristarco, ri c\u02c8o wuq\u02c8ui wawe\u02c8 pa c\u00e1rcel, nutek c\u02c8a el rutzil iwech. Y queri\u02c8 chuka\u02c8 ri kach\u02c8alal Marcos nutek chuka\u02c8 el rutzil iwech. Ya riya\u02c8 ri ruch\u02c8itic\u02c8ajol ri kach\u02c8alal Bernab\u00e9. Y xinbij yan c\u02c8a chiwe chi wi napon ri Marcos chila\u02c8 iwuq\u02c8ui, can utz c\u02c8a ruc\u02c8ulic tibana\u02c8."
                },
                "11": {
                    "verse_nr": "11",
                    "verse": "Chuka\u02c8 nutek el rutzil iwech ri kach\u02c8alal Jes\u00fas, ri nibix chuka\u02c8 Justo chare. Y chiquicojol ri wech aj Israel xaxu (xaxe wi) re ye oxi\u02c8 kach\u02c8alal re\u02c8 ri yin quito\u02c8on chutzijoxic ri rajawaren ri Dios. Y riye\u02c8 can niquicukuba\u02c8 chuka\u02c8 nuc\u02c8u\u02c8x."
                },
                "12": {
                    "verse_nr": "12",
                    "verse": "Ri kach\u02c8alal Epafras nutek el rutzil iwech. Y riyix jabel iwetaman ruwech riya\u02c8 ruma chila\u02c8 iwuq\u02c8ui riyix petenak wi, y jun rusamajel ri Cristo. Riya\u02c8 riq\u02c8ui ronojel r\u00e1nima nuben orar pan iwi\u02c8. Can ma nitane\u02c8 ta chi nuc\u02c8utuj chare ri Dios chi riyix can ta cof yixc\u02c8oje\u02c8 chupan ri icukbel c\u02c8u\u02c8x riq\u02c8ui ri Dios, can ta xtiben ronojel ri nrajo\u02c8 ri Dios chi niben, y can ta xtitz\u02c8aket ri ic\u02c8aslen riq\u02c8ui ri Dios."
                },
                "13": {
                    "verse_nr": "13",
                    "verse": "Riyin wetaman y ntz\u02c8et c\u02c8a chi ri kach\u02c8alal Epafras sibilaj yixoka chuc\u02c8u\u02c8x, ruma can nuben orar pan iwi\u02c8 riyix y pa quiwi\u02c8 chuka\u02c8 ri kach\u02c8alal ri yec\u02c8o pa tinamit Laodicea y ri yec\u02c8o pa tinamit Hier\u00e1polis."
                },
                "14": {
                    "verse_nr": "14",
                    "verse": "Y chuka\u02c8 ri kach\u02c8alal Lucas nutek el rutzil iwech. Riya\u02c8 jun c\u02c8a ajk\u02c8omanel y riyin sibilaj nwajo\u02c8. Ri kach\u02c8alal Demas nutek chuka\u02c8 el rutzil iwech."
                },
                "15": {
                    "verse_nr": "15",
                    "verse": "Y riyix tibana\u02c8 utzil tiya\u02c8 rutzil quiwech ri kach\u02c8alal ri yec\u02c8o pa tinamit Laodicea. Y tiya\u02c8 chuka\u02c8 rutzil ruwech ri kach\u02c8alal Ninfas y quinojel ri quiniman chic ri Jesucristo ri nibix iglesia chique ri niquimol qui\u02c8 pa rachoch riya\u02c8."
                },
                "16": {
                    "verse_nr": "16",
                    "verse": "Y tek riyix isiq\u02c8uin chic re wuj re\u02c8 chiquiwech ri kach\u02c8alal, can tibana\u02c8 c\u02c8a chi tisiq\u02c8uix chuka\u02c8 chiquiwech ri quiniman chic ri Jesucristo ri nibix iglesia chique ri yec\u02c8o pa tinamit Laodicea. Y queri\u02c8 chuka\u02c8 ri jun chic wuj ri nben el chique riye\u02c8, nwajo\u02c8 chi nisiq\u02c8uij chuka\u02c8 riyix."
                },
                "17": {
                    "verse_nr": "17",
                    "verse": "Y tibana\u02c8 utzil tibij chare ri kach\u02c8alal Arquipo chi can tubana\u02c8 ri samaj ri yatajnek chare ruma ri Ajaf."
                },
                "18": {
                    "verse_nr": "18",
                    "verse": "Riyin ri Pablo ntek c\u02c8a el rutzil iwech. Y titz\u02c8eta\u02c8 c\u02c8a chi can riq\u02c8ui c\u02c8a nuk\u02c8a\u02c8 riyin xintz\u02c8ibaj wi el. Y ma timestaj ta chi yin ya\u02c8on pa c\u00e1rcel. Ri rutzil ri Dios xtic\u02c8oje\u02c8 ta c\u02c8a iwuq\u02c8ui chi\u02c8iwonojel. Am\u00e9n."
                }
            }
        }
    }
}