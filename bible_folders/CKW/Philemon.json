{
    "version": "CKW",
    "book_name": "Philemon",
    "book_nr": "57",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri wuj ri xutz\u02c8ibaj ri ap\u00f3stol San Pablo chare ri Filem\u00f3n - Ri San Pablo nutek el rutzil ruwech ri Filem\u00f3n - Riyin ri Pablo, yin ya\u02c8on c\u02c8a wawe\u02c8 pa c\u00e1rcel ruma ri rubi\u02c8 ri Jesucristo. Y wachibilan c\u02c8a ri kach\u02c8alal Timoteo tek ntz\u02c8ibaj el re wuj re\u02c8 chawe riyit Filem\u00f3n. Y sibilaj yitkajo\u02c8 ruma kachibil ki\u02c8 chupan ri samaj."
                },
                "2": {
                    "verse_nr": "2",
                    "verse": "Nikatek el rutzil ruwech ri kach\u02c8alal Apia. Y chuka\u02c8 nikatek el rutzil ruwech ri kach\u02c8alal Arquipo kachibil chupan ri samaj, y chuka\u02c8 chique ri quiniman ri Jesucristo ri niquimol qui\u02c8 pan awachoch."
                },
                "3": {
                    "verse_nr": "3",
                    "verse": "Y ya ta c\u02c8a ri utzil y ri uxlanibel c\u02c8u\u02c8x ri nuya\u02c8 ri Katata\u02c8 Dios y ri Ajaf Jesucristo xtic\u02c8oje\u02c8 ta pa tak iw\u00e1nima chi\u02c8iwonojel."
                },
                "4": {
                    "verse_nr": "4",
                    "verse": "Ri Filem\u00f3n can cukul ruc\u02c8u\u02c8x riq\u02c8ui ri Jesucristo, y yerajo\u02c8 ri kach\u02c8alal chuka\u02c8 - Riyin ri Pablo ma yitane\u02c8 ta chi nmatioxij chare ri nu\u2011Dios awuma riyit Filem\u00f3n. Y chuka\u02c8 binakil yatoka chuwe y nben orar pan awi\u02c8."
                },
                "5": {
                    "verse_nr": "5",
                    "verse": "Ruma riyin can nwac\u02c8axaj wi chi riyit can nawajo\u02c8 ri Ajaf Jes\u00fas y acukuban ac\u02c8u\u02c8x jabel riq\u02c8ui y can ye\u02c8awajo\u02c8 chuka\u02c8 ri lok\u02c8olaj tak kach\u02c8alal."
                },
                "6": {
                    "verse_nr": "6",
                    "verse": "Riyin nc\u02c8utuj c\u02c8a chare ri Dios, ruma chi riyit acukuban ac\u02c8u\u02c8x riq\u02c8ui ri Jesucristo, ruma ta c\u02c8a ri\u02c8 xtetamex ri utzil ri quic\u02c8ulun chic quinojel ri c\u02c8o ri Cristo Jes\u00fas pa tak c\u00e1nima. Can ta nibanatej jun utzilaj samaj ruma ri acukuban ac\u02c8u\u02c8x."
                },
                "7": {
                    "verse_nr": "7",
                    "verse": "Wach\u02c8alal Filem\u00f3n, sibilaj quicoten c\u02c8o pa k\u00e1nima y can nacukuba\u02c8 kac\u02c8u\u02c8x ruma kac\u02c8axan chi ye\u02c8awajo\u02c8 quinojel ri lok\u02c8olaj tak kach\u02c8alal y can acukuban quic\u02c8u\u02c8x."
                },
                "8": {
                    "verse_nr": "8",
                    "verse": "Ri Pablo nuc\u02c8utuj jun utzil pa rucuenta ri On\u00e9simo - Rumari\u02c8 riyin, astape\u02c8 can c\u02c8o uchuk\u02c8a\u02c8 ya\u02c8on pa nuk\u02c8a\u02c8 ruma ri Cristo, riche (rixin) chi nbij chawe ri achique ruc\u02c8amon chi naben,"
                },
                "9": {
                    "verse_nr": "9",
                    "verse": "pero riyin xa ma ncusaj ta c\u02c8a re wacami. Riyin xa jun utzil nc\u02c8utuj chawe ruma ri ajowabel c\u02c8o kiq\u02c8ui. Riyit awetaman chi riyin xa yin ri\u02c8j chic, y ma xu (xe) ta wi chuka\u02c8 ri\u02c8, xa can awetaman chuka\u02c8 chi wacami yin ya\u02c8on pa c\u00e1rcel ruma ri rubi\u02c8 ri Jesucristo."
                },
                "10": {
                    "verse_nr": "10",
                    "verse": "Riyin nc\u02c8utuj c\u02c8a jun utzil chawe ruma ri On\u00e9simo. Ruma astape\u02c8 pa c\u00e1rcel yinc\u02c8o wi, can xintzijoj ri ruch\u02c8abel ri Dios chare y riya\u02c8 xucukuba\u02c8 ruc\u02c8u\u02c8x riq\u02c8ui ri Jesucristo, y rumari\u02c8 xoc achi\u02c8el jun walc\u02c8ual."
                },
                "11": {
                    "verse_nr": "11",
                    "verse": "Y tek rubanon ca, riya\u02c8 jun amozo ri majun utz xuc\u02c8om pe chawe. Yac\u02c8a re wacami jun mozo ri can c\u02c8o utz nuc\u02c8om pe chuwe riyin y chawe riyit."
                },
                "12": {
                    "verse_nr": "12",
                    "verse": "Y ntek c\u02c8a el awuq\u02c8ui. Y nc\u02c8utuj jun utzil chawe chi jabel tac\u02c8ulu\u02c8, achi\u02c8el can ta yin c\u02c8a riyin ri yinapon awuq\u02c8ui."
                },
                "13": {
                    "verse_nr": "13",
                    "verse": "Riyin nwajo\u02c8 chi ri On\u00e9simo nic\u02c8oje\u02c8 ta wuq\u02c8ui riche (rixin) chi yirunimaj yirilij wawe\u02c8 pa c\u00e1rcel, achi\u02c8el jun aq\u02c8uexel. Riyit can awetaman c\u02c8a chi yin ya\u02c8on pa c\u00e1rcel xa ruma ntzijoj ri lok\u02c8olaj ch\u02c8abel ri niya\u02c8o colotajic."
                },
                "14": {
                    "verse_nr": "14",
                    "verse": "Pero ma nwajo\u02c8 ta c\u02c8a nbij chare chi can tic\u02c8oje\u02c8 wawe\u02c8 wuq\u02c8ui, ruma riya\u02c8 can amozo wi riyit. Y c\u02c8a yit na riyit xcabin, wi nic\u02c8oje\u02c8 ca wawe\u02c8 wuq\u02c8ui. Ruma can c\u02c8a ya na ri pan aw\u00e1nima riyit xtalex wi, y ma ruma ta chi can yin c\u02c8a riyin ri yic\u02c8utun chawe."
                },
                "15": {
                    "verse_nr": "15",
                    "verse": "Ri On\u00e9simo xel c\u02c8a pe jun ca\u02c8i\u02c8 oxi\u02c8 k\u02c8ij awuq\u02c8ui. Pero ma xu (xe) ta wi k\u02c8axon xuc\u02c8om pe chawe; riq\u02c8ui juba\u02c8 xa c\u02c8o utz ri xuc\u02c8om pe chawe, ruma re wacami xtitzolin chic jun bey awuq\u02c8ui y majun bey chic xtanmej ta pe."
                },
                "16": {
                    "verse_nr": "16",
                    "verse": "Tek xanmej pe awuq\u02c8ui, can c\u02c8a ma jane kach\u02c8alal ta, xa jun mozo ri can ximil pa samaj awuq\u02c8ui. Yac\u02c8a re wacami can kach\u02c8alal chic. Riyin sibilaj nwajo\u02c8 riya\u02c8, yac\u02c8a riyit can sibilaj c\u02c8a chuka\u02c8 xtawajo\u02c8, ma xaxu (xaxe) ta wi ruma chi can amozo, ma que ta ri\u02c8, riyit can xtawajo\u02c8 chuka\u02c8 ruma can runiman chic ri Ajaf."
                },
                "17": {
                    "verse_nr": "17",
                    "verse": "Wi junan c\u02c8a kawech awuq\u02c8ui, tac\u02c8ulu\u02c8 c\u02c8a jabel ri On\u00e9simo, can achi\u02c8el ta yinac\u02c8ul riyin."
                },
                "18": {
                    "verse_nr": "18",
                    "verse": "Y wi c\u02c8o pokon rubanon ca chawe, o wi c\u02c8o ruc\u02c8as awuq\u02c8ui, tabij c\u02c8a chuwe, y riyin xtintoj."
                },
                "19": {
                    "verse_nr": "19",
                    "verse": "Riyin ri Pablo can riq\u02c8ui c\u02c8a nuk\u02c8a\u02c8 ntz\u02c8ibaj el chawe chi can xtintoj wi ri ruc\u02c8as, astape\u02c8 wetaman chi riyit achi\u02c8el yit jun aj c\u02c8as wuq\u02c8ui, ruma chi can wuma riyin tek xawil ri utzilaj c\u02c8aslen riq\u02c8ui ri Jesucristo."
                },
                "20": {
                    "verse_nr": "20",
                    "verse": "Queri\u02c8 wach\u02c8alal, ruma chi kach\u02c8alal ki\u02c8 pa rubi\u02c8 ri Ajaf, rumac\u02c8ari\u02c8 nwajo\u02c8 chi naben ri utzil ri nc\u02c8utuj chawe, chi tac\u02c8ulu\u02c8 c\u02c8a jabel ri On\u00e9simo. Y riq\u02c8ui ri\u02c8 xtaya\u02c8 quicoten pa w\u00e1nima y chuka\u02c8 can xtik\u02c8alajin chi xa jun chic kabanon riq\u02c8ui ri Cristo."
                },
                "21": {
                    "verse_nr": "21",
                    "verse": "Riyin xintz\u02c8ibaj re wuj re\u02c8 chawe ruma can cukul wi nuc\u02c8u\u02c8x awuq\u02c8ui chi can xtaben wi ri xinc\u02c8utuj chawe. Y ma xu (xe) ta wi ri utzil ri\u02c8 xtaben, xa can wetaman wi chi c\u02c8o chic nic\u02c8aj utzil ri xtaben."
                },
                "22": {
                    "verse_nr": "22",
                    "verse": "Can tachojmirisaj yan c\u02c8a apo ri acuchi (achique) xquibec\u02c8oje\u02c8 wi, riche (rixin) chi tek xquinel el wawe\u02c8 pa c\u00e1rcel, yinapon chila\u02c8 awuq\u02c8ui. Ruma riyin can woyoben chic chi ri Dios can xtuben wi achi\u02c8el ri ic\u02c8utun chare pan oraci\u00f3n."
                },
                "23": {
                    "verse_nr": "23",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Ri kach\u02c8alal Epafras ri c\u02c8o wuq\u02c8ui wawe\u02c8 pa c\u00e1rcel ruma ri rubi\u02c8 ri Cristo Jes\u00fas, nutek el rutzil awech."
                },
                "24": {
                    "verse_nr": "24",
                    "verse": "Y queri\u02c8 chuka\u02c8 ri kach\u02c8alal Marcos, ri Aristarco, ri Demas y ri Lucas ri ye wachibil pa samaj, niquitek chuka\u02c8 el rutzil awech."
                },
                "25": {
                    "verse_nr": "25",
                    "verse": "Y ri rutzil ri Kajaf Jesucristo xtic\u02c8oje\u02c8 ta c\u02c8a pa tak iw\u00e1nima chi\u02c8iwonojel. Am\u00e9n."
                }
            }
        }
    }
}