{
    "version": "CKW",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri nabey wuj ri xutz\u02c8ibaj ca ri ap\u00f3stol San Pedro - Ri San Pedro nutek el rutzil quiwech ri kach\u02c8alal - Riyin ri Pedro, yin ru\u02c8ap\u00f3stol ri Jesucristo. Y ntz\u02c8ibaj c\u02c8a el re wuj re\u02c8 chiwe riyix ri ma yixc\u02c8o ta chic chupan re ruwach\u02c8ulef ri can iwuche (iwixin) wi riyix, xa yixc\u02c8o ri pa tak tinamit ri yec\u02c8o chiri\u02c8 pa rucuenta ri Ponto, ri yec\u02c8o pa rucuenta ri Galacia, ri yec\u02c8o pa rucuenta ri Capadocia, ri yec\u02c8o pa rucuenta ri Asia y ri yec\u02c8o chiri\u02c8 pa rucuenta ri Bitinia."
                },
                "2": {
                    "verse_nr": "2",
                    "verse": "Ri Katata\u02c8 Dios xixrucha\u02c8 c\u02c8a riyix, ruma can queri\u02c8 wi ri ruch\u02c8obon pe chiwij. Y can ya ri Lok\u02c8olaj Esp\u00edritu ri nelesan el ri itzel ri c\u02c8o pa tak ic\u02c8aslen. Xixrucha\u02c8 riche (rixin) chi queri\u02c8 yixniman tzij, y riche (rixin) chuka\u02c8 chi nuchop nich\u02c8ajch\u02c8ojir el ri ic\u02c8aslen. Ruma ri ruquiq\u02c8uel ri Jesucristo ri xbiyin tek xcom, yari\u02c8 ri nich\u02c8ajo el ri imac. Y ri Dios can pa ruq\u02c8uiyal ta c\u02c8a ri utzil y ri uxlanibel c\u02c8u\u02c8x xtuya\u02c8 chiwe."
                },
                "3": {
                    "verse_nr": "3",
                    "verse": "Ri c\u02c8ac\u02c8ac\u02c8 kac\u02c8aslen nuben c\u02c8a chake chi can nikacukuba\u02c8 apo kac\u02c8u\u02c8x - Nikaya\u02c8 c\u02c8a chuka\u02c8 ruk\u02c8ij ri Dios ri Rutata\u02c8 ri Kajaf Jesucristo. Riya\u02c8 can sibilaj xujoyowaj kawech, y rumari\u02c8 tek xutek pe ri Jesucristo riche (rixin) chi xcom y xc\u02c8astej pe chiquicojol ri caminaki\u02c8, riche (rixin) chi xuya\u02c8 jun c\u02c8ac\u02c8ac\u02c8 kac\u02c8aslen. Y re c\u02c8ac\u02c8ac\u02c8 kac\u02c8aslen re\u02c8 can nuben c\u02c8a chake chi can q\u02c8ues chikac\u02c8u\u02c8x chi koyoben jun nimalaj utzil ri xtikac\u02c8ul ri chkawech apo."
                },
                "4": {
                    "verse_nr": "4",
                    "verse": "Y nuben chuka\u02c8 chake chi ri chila\u02c8 chicaj xtikac\u02c8ul jun kaherencia ri ma xtik\u02c8ey ta, ma xtitz\u02c8ilob ta, ni ma xtuc\u02c8ulwachij ta achi\u02c8el ri cotz\u02c8i\u02c8j ri xa nichaki\u02c8j ka. Ri herencia ri\u02c8 can iwuche (iwixin) riyix tek yacon chila\u02c8 chicaj."
                },
                "5": {
                    "verse_nr": "5",
                    "verse": "Y riyix can yix chajin ruma ri ruchuk\u02c8a\u02c8 ri Dios ruma can icukuban ic\u02c8u\u02c8x riq\u02c8ui Riya\u02c8. Queri\u02c8 rubanon ri Dios chiwe ruma nrajo\u02c8 chi ntoc iwuche (iwixin) ri colotajic ri can ruchojmirisan chic Riya\u02c8. Y re\u02c8 can xtik\u02c8alajin na wi tek xtapon ri ruq\u02c8uisbel k\u02c8ij."
                },
                "6": {
                    "verse_nr": "6",
                    "verse": "Y yare\u02c8 ri nibano chi niquicot ri iw\u00e1nima, astape\u02c8 c\u02c8o c\u02c8a jun ca\u02c8i\u02c8 oxi\u02c8 k\u02c8ij ri nik\u02c8axaj tijoj pokonal ruma yixapon chupan q\u02c8uiy ruwech tojtobenic, wi queri\u02c8 nrajo\u02c8 ri Dios."
                },
                "7": {
                    "verse_nr": "7",
                    "verse": "Y re\u02c8 can nic\u02c8atzin wi riche (rixin) chi queri\u02c8 nik\u02c8alajin chi c\u02c8o icukbel c\u02c8u\u02c8x riq\u02c8ui ri Dios. Nic\u02c8atzin chi yixtojtobex, achi\u02c8el nitojtobex ri ch\u02c8ich\u02c8 rubini\u02c8an k\u02c8anapuek. Ri ch\u02c8ich\u02c8 ri\u02c8 nik\u02c8axex pa k\u02c8ak\u02c8 riche (rixin) chi queri\u02c8 nik\u02c8alajin pe wi kas kitzij k\u02c8anapuek y nelesex ca ri xa ma k\u02c8anapuek ta. Y riyix yixtojtobex chupan ri tijoj pokonal, riche (rixin) chi queri\u02c8 nik\u02c8alajin ri icukbel c\u02c8u\u02c8x riq\u02c8ui ri Dios ri can m\u00e1s wi nim rejkalen que chuwech ri k\u02c8anapuek, ri xa niq\u02c8uis. Y tek xixtojtobex yan y xicoch\u02c8 ronojel, xtibix c\u02c8a chiwe chi utz ri cukbel c\u02c8u\u02c8x c\u02c8o iwuq\u02c8ui. Y xtic\u02c8oje\u02c8 c\u02c8a chuka\u02c8 ik\u02c8ij, tek xtipe chic ri Jesucristo."
                },
                "8": {
                    "verse_nr": "8",
                    "verse": "Y astape\u02c8 majun bey itz\u02c8eton ta ri Jesucristo, can niwajo\u02c8 wi, y astape\u02c8 chuka\u02c8 ma nitz\u02c8et ta re wacami, can icukuban wi ic\u02c8u\u02c8x riq\u02c8ui. Y can yixquicot wi pa tak iw\u00e1nima riq\u02c8ui jun nimalaj quicoten ri ma niwil ta chuka\u02c8 rubixic."
                },
                "9": {
                    "verse_nr": "9",
                    "verse": "Y ruma can icukuban ic\u02c8u\u02c8x riq\u02c8ui, can nic\u02c8ul na wi ri colotajic riche (rixin) ri iw\u00e1nima."
                },
                "10": {
                    "verse_nr": "10",
                    "verse": "Ri profetas ri xek\u02c8alajsan ri ruch\u02c8abel ri Dios ojer ca, can c\u02c8o xquibij ca chrij ri utzil ri xtuya\u02c8 ri Dios chiwe riyix ri yixc\u02c8o chupan re tiempo re\u02c8. Riye\u02c8 can xquitij quik\u02c8ij chi xcajo\u02c8 chi xquetamaj ta m\u00e1s chrij ri colotajic re nikatzijoj wacami."
                },
                "11": {
                    "verse_nr": "11",
                    "verse": "Sibilaj c\u02c8a xcajo\u02c8 chi xquetamaj ta m\u00e1s chrij ri xubij ri Lok\u02c8olaj Esp\u00edritu riche (rixin) ri Cristo chique. Ruma ri Lok\u02c8olaj Esp\u00edritu ri\u02c8, ri c\u02c8o pa tak c\u00e1nima, xubij yan c\u02c8a chique chi ri Cristo can xtutij wi pokon y tek ruk\u02c8axan chic ri tijoj pokonal, xtic\u02c8oje\u02c8 ruk\u02c8ij ruc\u02c8ojlen. Xa yac\u02c8a ri ma xk\u02c8alajin ta achique tiempo y achique winek ri\u02c8, y riye\u02c8 yari\u02c8 ri sibilaj xcajo\u02c8 chi xquetamaj ta."
                },
                "12": {
                    "verse_nr": "12",
                    "verse": "Pero can xk\u02c8alajsex chique ri achi\u02c8a\u02c8 ri\u02c8 chi ronojel ri xquibij ri xtuc\u02c8ulwachij ri Cristo, ma ya ta chupan ri quitiempo riye\u02c8 ri xtibanatej wi. Xa c\u02c8a ya re pa katiempo riyoj xbanatej wi. Y yac\u02c8a ch\u02c8abel ri\u02c8 ri nitzijox chiwe riyix wacami cuma ri achi\u02c8a\u02c8 ri can ye to\u02c8on ruma ri Lok\u02c8olaj Esp\u00edritu ri takon pe chila\u02c8 chicaj, tek niquitzijoj ri lok\u02c8olaj ch\u02c8abel ri niya\u02c8o colotajic. Y ronojel c\u02c8a re\u02c8 hasta ri \u00e1ngeles sibilaj nicajo\u02c8 niquetamaj."
                },
                "13": {
                    "verse_nr": "13",
                    "verse": "Ri Dios yojrusiq\u02c8uij (yojroyoj) riche (rixin) chi yoj\u2011oc lok\u02c8olaj tak winek riq\u02c8ui ri kac\u02c8aslen - Rumac\u02c8ari\u02c8 riyix, can ticusaj ri etamabel ri c\u02c8o iwuq\u02c8ui riche (rixin) chi nich\u02c8ob jabel ri achique niben riche (rixin) chi nichajij jabel ri ic\u02c8aslen. Y can riq\u02c8ui c\u02c8a chuka\u02c8 ronojel iw\u00e1nima tiwoyobej ri utzil ri xtic\u02c8amer pe chiwe tek xtipe chic ri Jesucristo."
                },
                "14": {
                    "verse_nr": "14",
                    "verse": "Y ruma yix ralc\u02c8ual chic ri Dios, can ruc\u02c8amon c\u02c8a chi tinimaj rutzij. Man c\u02c8a tiben ta chic achi\u02c8el ri xirayij riyix tek c\u02c8a ma jajun iwetaman ta chrij ri Jesucristo."
                },
                "15": {
                    "verse_nr": "15",
                    "verse": "Xa can quixoc c\u02c8a achi\u02c8el ri xsiq\u02c8uin (xoyon) iwuche (iwixin), ruma ri xsiq\u02c8uin (xoyon) iwuche (iwixin) can lok\u02c8olaj wi. Riyix can quixoc c\u02c8a chuka\u02c8 lok\u02c8olaj tak winek riq\u02c8ui ronojel ri ic\u02c8aslen."
                },
                "16": {
                    "verse_nr": "16",
                    "verse": "Can tibana\u02c8 c\u02c8a achi\u02c8el ri nubij ri ruch\u02c8abel ri Dios ri tz\u02c8ibatal ca: Chi quixoc lok\u02c8olaj tak winek riq\u02c8ui ri ic\u02c8aslen, ruma riyin can yin lok\u02c8olaj wi, nicha\u02c8 c\u02c8a ri Dios."
                },
                "17": {
                    "verse_nr": "17",
                    "verse": "Y wi riyix ya ri Dios Tata\u02c8ixel ri nisiq\u02c8uij (niwoyoj) riche (rixin) chi yixruto\u02c8, can tixibij c\u02c8a iwi\u02c8 yixmacun chuwech Riya\u02c8 ronojel k\u02c8ij re xquixc\u02c8oje\u02c8 el chuwech re ruwach\u02c8ulef, ruma Riya\u02c8 ma ya ta ri achique rubanic ri winek ri nutzu\u02c8 riche (rixin) chi nuk\u02c8et tzij pa ruwi\u02c8. Ruma wi utz yequibanala\u02c8 ri winek, utz ruq\u02c8uexel nuya\u02c8 chique, wi ma utz ta yequibanala\u02c8, ma utz ta ruq\u02c8uexel nuya\u02c8 chique."
                },
                "18": {
                    "verse_nr": "18",
                    "verse": "Y riyix iwetaman chi xixcol pe chupan ri jun c\u02c8aslen ri xa majun rejkalen, ri c\u02c8utun ca chiwech cuma ri iwati\u02c8t imama\u02c8 ri xec\u02c8oje\u02c8 ojer ca. Y tek xixcol pe chupan ri itzel c\u02c8aslen ri xic\u02c8uaj, ma xixcol ta c\u02c8a pe riq\u02c8ui jun cosa ri xa niq\u02c8uis achi\u02c8el ri k\u02c8anapuek o sakapuek."
                },
                "19": {
                    "verse_nr": "19",
                    "verse": "Xa can riq\u02c8ui c\u02c8a ri lok\u02c8olaj ruquiq\u02c8uel ri Cristo xixcol wi pe. Riya\u02c8 can achi\u02c8el jun alaj carne\u02c8l ri nicamisex chuwech ri Dios; carne\u02c8l ri majun ruyabil y jabel ch\u02c8ajch\u02c8oj."
                },
                "20": {
                    "verse_nr": "20",
                    "verse": "Y can c\u02c8a ma jane c\u02c8o ta re ruwach\u02c8ulef, tek ri Dios ruch\u02c8obon chic pe chi nutek pe ri Cristo. Pero xa c\u02c8a ya re ruq\u02c8uisbel tak k\u02c8ij riche (rixin) re tiempo re\u02c8 xoka ri Cristo, xpe c\u02c8a chuwech re ruwach\u02c8ulef ruma sibilaj yixrajo\u02c8."
                },
                "21": {
                    "verse_nr": "21",
                    "verse": "Y ruma iniman ri Cristo, rumari\u02c8 can iniman chuka\u02c8 ri Dios ri xbano chare ri Cristo chi xc\u02c8astej pe chiquicojol ri caminaki\u02c8. Y ya chuka\u02c8 Riya\u02c8 ri xbano chi c\u02c8o ruk\u02c8ij ruc\u02c8ojlen ri Cristo. Queri\u02c8 xuben ruma xrajo\u02c8 chi can nicukuba\u02c8 ic\u02c8u\u02c8x riq\u02c8ui Riya\u02c8 y niwoyobej ri utzil ri xtuya\u02c8 pan iwi\u02c8."
                },
                "22": {
                    "verse_nr": "22",
                    "verse": "Y tek xinimaj ri nubij ri kitzij, ri iw\u00e1nima xch\u02c8ajch\u02c8ojir ruma ri rusamaj ri Lok\u02c8olaj Esp\u00edritu, riche (rixin) chi queri\u02c8 ma riq\u02c8ui ta ca\u02c8i\u02c8 ipalej ye\u02c8iwajo\u02c8 ri nic\u02c8aj chic kach\u02c8alal. Y can tiwajo\u02c8 iwi\u02c8 riq\u02c8ui ronojel iw\u00e1nima, y riq\u02c8ui chuka\u02c8 ch\u02c8ajch\u02c8ojlaj iw\u00e1nima."
                },
                "23": {
                    "verse_nr": "23",
                    "verse": "Ruma riyix c\u02c8o jun c\u02c8ac\u02c8ac\u02c8 ic\u02c8aslen. Y ri c\u02c8aslen ri\u02c8 ma ya ta ri jun c\u02c8aslen ri xa niq\u02c8uis, ri xic\u02c8ul tek xixalex, ma que ta ri\u02c8. Ri c\u02c8ac\u02c8ac\u02c8 ic\u02c8aslen, yari\u02c8 ri xic\u02c8ul tek xinimaj ri ruch\u02c8abel ri Dios, ch\u02c8abel ri majun bey xtiq\u02c8uis ta, y can c\u02c8o wi c\u02c8aslen riq\u02c8ui."
                },
                "24": {
                    "verse_nr": "24",
                    "verse": "Y chupan c\u02c8a ri ruch\u02c8abel ri Dios ri tz\u02c8ibatal ca, nubij: Ri ruc\u02c8aslen ri winek chuwech re ruwach\u02c8ulef, xa achi\u02c8el ri k\u02c8ayis. Ruma ri k\u02c8ayis nichaki\u02c8j y niq\u02c8uis ka. Y ri ruk\u02c8ij jun winek, xa xtuben achi\u02c8el nuben rusi\u02c8j jun k\u02c8ayis. Ruma ri rusi\u02c8j jun k\u02c8ayis xa nitzak el."
                },
                "25": {
                    "verse_nr": "25",
                    "verse": "Yac\u02c8a ri ruch\u02c8abel ri Ajaf Dios majun bey xtiq\u02c8uis ta, xa can c\u02c8o riche (rixin) xtibe k\u02c8ij xtibe sek."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Y ri\u02c8 ya ri Lok\u02c8olaj ch\u02c8abel ri niya\u02c8o colotajic ri xtzijox chiwe. Y ruma chi riyix ichapon el ri c\u02c8ac\u02c8ac\u02c8 c\u02c8aslen, rumari\u02c8 tiya\u02c8 c\u02c8a ca ronojel ruwech etzelal. Ma que\u02c8ik\u02c8ol ta chic ri winek. Y wi ca\u02c8i\u02c8 ipalej xiben tek rubanon ca, tiya\u02c8 c\u02c8a ca rubanic. Man c\u02c8a itzel ta tina\u02c8 chare jun winek ri utz c\u02c8o. Ni man c\u02c8a que\u02c8ibila\u02c8 ta tzij chiquij nic\u02c8aj chic winek xaxu (xaxe wi) riche (rixin) chi nikasaj quik\u02c8ij."
                },
                "2": {
                    "verse_nr": "2",
                    "verse": "Riyix can tibana\u02c8 c\u02c8a achi\u02c8el niquiben ri tak ac\u02c8ala\u02c8 ri c\u02c8a calaxic, can niquirayij ri quitz\u02c8un, y riq\u02c8ui ri\u02c8 yeq\u02c8uiy. Y queri\u02c8 chuka\u02c8 riyix, can tirayij niwac\u02c8axaj y nisiq\u02c8uij ri kitzij ruch\u02c8abel ri Dios ri majun k\u02c8oloj ruc\u02c8uan riche (rixin) chi queri\u02c8 yixq\u02c8uiy y niwil colotajic."
                },
                "3": {
                    "verse_nr": "3",
                    "verse": "Ruma riyix can iwetaman chic c\u02c8a chi sibilaj utz r\u00e1nima ri Ajaf."
                },
                "4": {
                    "verse_nr": "4",
                    "verse": "Ri Cristo achi\u02c8el jun abej pero c\u02c8o ruc\u02c8aslen - Y rumac\u02c8ari\u02c8 can quixjel apo riq\u02c8ui ri Jesucristo, ri can achi\u02c8el jun abej pero c\u02c8o ruc\u02c8aslen. Riya\u02c8 ma xucusex ta cuma ri achi\u02c8a\u02c8, ruma xa xquetzelaj. Xa xquiben achi\u02c8el ri niquiben ri achi\u02c8a\u02c8 ri ye aj banoy tak jay, tek ma utz ta niquitz\u02c8et chare jun abej, niquiya\u02c8 ca. Y queri\u02c8 xquiben riq\u02c8ui Riya\u02c8. Yac\u02c8a chuwech ri Dios, ri Jesucristo can cha\u02c8on wi, y c\u02c8o rejkalen."
                },
                "5": {
                    "verse_nr": "5",
                    "verse": "Y ruma yixc\u02c8o chic riq\u02c8ui ri Jesucristo, riyix chuka\u02c8 yix achi\u02c8el abej pero c\u02c8o ic\u02c8aslen, ri yixucusex riche (rixin) chi yixoc rachoch ri Lok\u02c8olaj Esp\u00edritu. Y can yix lok\u02c8olaj tak sacerdotes, riche (rixin) chi nitzuj (nisuj) ri ic\u02c8aslen riyix mismo chare ri Dios. Y Riya\u02c8 can xquixruc\u02c8ul c\u02c8a ruma can yix riche (rixin) chic ri Jesucristo."
                },
                "6": {
                    "verse_nr": "6",
                    "verse": "Ruma chupan ri ruch\u02c8abel ri Dios ri tz\u02c8iban ca, nubij: Riyin xtinya\u02c8 c\u02c8a jun achi\u02c8el Abej ri pa tinamit Sion. Y re achi\u02c8el Abej re\u02c8 can cha\u02c8on wi. Can c\u02c8o wi rejkalen, y can xtic\u02c8atzin wi chare ri xquina riche (rixin) ri jay, riche (rixin) chi ma nitzak ta. Y ri winek ri xqueniman riche (rixin) Riya\u02c8, majun achique ruma xqueq\u02c8uixbitej."
                },
                "7": {
                    "verse_nr": "7",
                    "verse": "Queri\u02c8 nubij chupan ri tz\u02c8ibatal ca. Rumari\u02c8 riyix ri ninimaj Riya\u02c8, can c\u02c8o wi rejkalen chiwech. Yac\u02c8a ri winek ri ma niquinimaj ta, niquiben c\u02c8a achi\u02c8el ri tz\u02c8ibatal chupan ri ruch\u02c8abel ri Dios, tek nubij: C\u02c8o c\u02c8a jun abej ri ma xka ta chiquiwech chi xquicusaj ri nic\u02c8aj aj banoy tak jay. Pero re abej re\u02c8 can c\u02c8o wi xucusan chare ri xquina riche (rixin) ri jay, riche (rixin) chi ri jay ri\u02c8 ma nitzak ta."
                },
                "8": {
                    "verse_nr": "8",
                    "verse": "Y chupan ri ruch\u02c8abel ri Dios, ri tz\u02c8ibatal ca, nubij chuka\u02c8: Yec\u02c8o c\u02c8a q\u02c8uiy winek ri xa xtiquipaxij qui\u02c8 chuwech ri achi\u02c8el Abej ri\u02c8 y xquetzak."
                },
                "9": {
                    "verse_nr": "9",
                    "verse": "Queri\u02c8 nubij ri tz\u02c8ibatal ca.Quec\u02c8ari\u02c8 xtiquic\u02c8ulwachij ri winek ri\u02c8, ruma can ma niquinimaj ta ri nubij ri ruch\u02c8abel ri Dios. Y chuka\u02c8 can queri\u02c8 rubin ri Dios chi xtiquic\u02c8ulwachij. Ri can ye riche (rixin) wi ri Dios - Yac\u02c8a riyix can yix jumoc winek ri can riy cha\u02c8on chic, y yix sacerdotes riche (rixin) ri nimalaj Dios. Y riyix chuka\u02c8 can yix jun lok\u02c8olaj tinamit, y can banon chiwe chi yix oconek rutinamit ri Dios. Queri\u02c8 rubanon ri Dios chiwe ruma nrajo\u02c8 chi nitzijoj chi Riya\u02c8 sibilaj utz iwuq\u02c8ui. Y ya Riya\u02c8 ri xelesan pe iwuche (iwixin) chupan ri k\u02c8eku\u02c8m y xixruya\u02c8 chupan ri lok\u02c8olaj sakil ri c\u02c8o riq\u02c8ui Riya\u02c8."
                },
                "10": {
                    "verse_nr": "10",
                    "verse": "Y tek rubanon ca, ma yix ta rutinamit ri Dios. Yac\u02c8a re wacami, can yix rutinamit chic. Y tek rubanon ca chuka\u02c8, majun ri xjoyowan ta iwech. Yac\u02c8a re wacami ri Dios can rujoyowan chic iwech."
                },
                "11": {
                    "verse_nr": "11",
                    "verse": "Tibana\u02c8 c\u02c8a achi\u02c8el ri nrajo\u02c8 ri Dios - Riyix wach\u02c8alal ri sibilaj yixinwajo\u02c8, nc\u02c8utuj c\u02c8a jun utzil chiwe. Riyix, ruma chi ma yix riche (rixin) ta re ruwach\u02c8ulef y xa yix k\u02c8axel el chuwech, rumari\u02c8 ma tiya\u02c8 ta k\u02c8ij chi niben ri itzel ri nurayij ri ich\u02c8acul. Ruma xa ya ri itzel ri nurayij ri ich\u02c8acul, xa yari\u02c8 ri nutij ruk\u02c8ij riche (rixin) chi nrajo\u02c8 nuch\u02c8ec ri iw\u00e1nima."
                },
                "12": {
                    "verse_nr": "12",
                    "verse": "Y can tic\u02c8uaj jun c\u02c8aslen utz chiquicojol ri winek ri ma quetaman ta ruwech ri Dios. Riche (rixin) chi queri\u02c8 astape\u02c8 niquimol pe tzij chiwij y niquibij chi ma utz ta ri ic\u02c8aslen, pero tek ri winek ri\u02c8 xtiquitz\u02c8et chi xa utz ri ye\u02c8ibanala\u02c8, xtiquiya\u02c8 c\u02c8a ruk\u02c8ij ruc\u02c8ojlen ri Dios, tek xtapon ri k\u02c8ij tek ri Dios xtorubij chake ronojel ri ye kabanon."
                },
                "13": {
                    "verse_nr": "13",
                    "verse": "Y chi\u02c8iwonojel tinimaj c\u02c8a quitzij quinojel ri aj k\u02c8atbel tak tzij ri yec\u02c8o, ruma ri Ajaf queri\u02c8 nrajo\u02c8 chi niben. Tinimaj c\u02c8a rutzij ri aj k\u02c8atbel tzij ri nibix rey chare, ruma ya riya\u02c8 ri aj k\u02c8atbel tzij ri c\u02c8o m\u00e1s ruk\u02c8ij."
                },
                "14": {
                    "verse_nr": "14",
                    "verse": "Y tinimaj c\u02c8a chuka\u02c8 quitzij ri nic\u02c8aj chic aj k\u02c8atbel tak tzij ri ye ya\u02c8on chicojol ruma ri rey. Ruma ye riye\u02c8 ri ye ya\u02c8on riche (rixin) chi niquic\u02c8ajsaj quiwech ri winek ri ye banoy riche (rixin) ri etzelal y riche (rixin) chuka\u02c8 chi niquiya\u02c8 quik\u02c8ij ri winek ri yebano ri utz."
                },
                "15": {
                    "verse_nr": "15",
                    "verse": "Quec\u02c8ari\u02c8 tibana\u02c8 ruma can ruraybel ri Dios chi riyix ya ta ri utz ri nibanala\u02c8, y riq\u02c8ui ri\u02c8, niben chique ri winek ri majun quetaman chrij ri Dios y ma yech\u02c8obon ta jabel, chi majun yecowin niquibij chiwij."
                },
                "16": {
                    "verse_nr": "16",
                    "verse": "Riyix yix totajnek chic, pero ma riche (rixin) ta chi niben ri etzelal, ma que ta ri\u02c8. Ruma xa can yix rusamajel chic ri Dios, riche (rixin) chi niben ri nrajo\u02c8 Riya\u02c8."
                },
                "17": {
                    "verse_nr": "17",
                    "verse": "Tiya\u02c8 quik\u02c8ij quinojel ri winek. Tiwajowala\u02c8 iwi\u02c8 chi\u02c8iwonojel riyix ri iniman chic ri Jesucristo. Tixibij c\u02c8a iwi\u02c8 yixmacun chuwech ri Dios. Tiya\u02c8 c\u02c8a ruk\u02c8ij ri aj k\u02c8atbel tzij ri nibix rey chare."
                },
                "18": {
                    "verse_nr": "18",
                    "verse": "Y riyix mozos, can tich\u02c8utinirisaj c\u02c8a iwi\u02c8 y tinimaj quitzij ri ipatr\u00f3n. Y wi jabel quina\u02c8oj iwuq\u02c8ui, can tinimaj c\u02c8a quitzij. Y wi xa itzel quina\u02c8oj iwuq\u02c8ui, chuka\u02c8 can tinimaj c\u02c8a quitzij."
                },
                "19": {
                    "verse_nr": "19",
                    "verse": "Ruma wi riyix yixka pa jun tijoj pokonal y xa majun imac ibanon, y wi ruma chi iya\u02c8on ri Dios pan iw\u00e1nima tek nicoch\u02c8 runojel ri\u02c8, ri\u02c8 can nika wi chuwech ri Dios."
                },
                "20": {
                    "verse_nr": "20",
                    "verse": "Pero wi yixch\u02c8ay xa ruma can c\u02c8o imac xiben, majun ik\u02c8ij xtic\u02c8ul astape\u02c8 can xticoch\u02c8. Pero wi riyix nic\u02c8ulwachij jun tijoj pokonal ruma jun utz ri xiben, y nicoch\u02c8, ri\u02c8 can nika wi chuwech ri Dios."
                },
                "21": {
                    "verse_nr": "21",
                    "verse": "Ruma can riche (rixin) wi chi niben queri\u02c8 tek xixsiq\u02c8uix (xixoyox) ruma ri Dios. Ruma ri Cristo xutij chuka\u02c8 pokon kuma riyoj. Y riq\u02c8ui ri\u02c8 xuc\u02c8ut ca chkawech chi tikacoch\u02c8o\u02c8 ri tijoj pokonal achi\u02c8el ri xuben Riya\u02c8."
                },
                "22": {
                    "verse_nr": "22",
                    "verse": "Ri Cristo can majun bey xuben ta jun mac. Y chuka\u02c8 majun bey xucusaj ta jun tzij riche (rixin) chi xuk\u02c8ol jun winek."
                },
                "23": {
                    "verse_nr": "23",
                    "verse": "Riya\u02c8 tek xebix pokon tak ch\u02c8abel chare cuma ri winek, ma xutzolij ta ruq\u02c8uexel riq\u02c8ui pokon tak ch\u02c8abel. Y tek c\u02c8o xban chare, majun xubij ta r\u00e1nima chi nuya\u02c8 ruq\u02c8uexel chique. Xa pa ruk\u02c8a\u02c8 ri Dios xuya\u02c8 wi ronojel ri xquiben ri winek chare. Ruma ri Dios choj nik\u02c8ato tzij."
                },
                "24": {
                    "verse_nr": "24",
                    "verse": "Y ya c\u02c8a ri Cristo xuc\u02c8uan ri kamac tek xcom chuwech ri crusin che\u02c8, riche (rixin) chi xuben chake riyoj chi xojcom yan chuwech ri mac, riche (rixin) chi nikac\u02c8uaj jun c\u02c8aslen choj. Ruma yac\u02c8a Riya\u02c8 ri xcom y xsocotej riche (rixin) chi xchojmir ri kac\u02c8aslen."
                },
                "25": {
                    "verse_nr": "25",
                    "verse": "Ruma riyix tek rubanon ca, yix achi\u02c8el tak carne\u02c8l, ri ye sachnek ca. Yac\u02c8a re wacami tzolijnek chic pe ic\u02c8u\u02c8x riq\u02c8ui ri Cristo. Y ya Riya\u02c8 ri Kaj Yuk\u02c8 y nuchajij ri k\u00e1nima."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ri nic\u02c8atzin chi niquiben ri ye c\u02c8ulan - Y queri\u02c8 chuka\u02c8 riyix ixoki\u02c8 ri iniman ri Dios, can tinimaj c\u02c8a quitzij ri iwachijlal. Riche (rixin) chi queri\u02c8, wi ri iwachijlal ma quiniman ta ri ruch\u02c8abel ri Dios, ruma ta jun utzilaj c\u02c8aslen ri ic\u02c8uan riyix, riye\u02c8 xtiquinimaj ta chuka\u02c8 ri ruch\u02c8abel ri Dios. Y ma rajawaxic ta na chi nitzijox chique."
                },
                "2": {
                    "verse_nr": "2",
                    "verse": "Xaxu (xaxe wi) riq\u02c8ui ri niquitz\u02c8et chi ic\u02c8uan jun ch\u02c8ajch\u02c8ojlaj c\u02c8aslen y yixniman tzij, riye\u02c8 xtiquinimaj ri Jesucristo."
                },
                "3": {
                    "verse_nr": "3",
                    "verse": "Y riyix ixoki\u02c8, can utz wi chi niwik iwi\u02c8, pero ma riq\u02c8ui ta cosas ri ye banon riq\u02c8ui k\u02c8anapuek, ni ma rajawaxic ta nicusaj tziek ri sibilaj jabel nitzu\u02c8un, ni ma rajawaxic ta chi sibilaj ruchojmirisaxic ri rusmal tak iwi\u02c8 niben."
                },
                "4": {
                    "verse_nr": "4",
                    "verse": "Xa titija\u02c8 ik\u02c8ij riche (rixin) chi ya ta ri iw\u00e1nima jabel wikil chuwech ri Dios. Tiwika\u02c8 iwi\u02c8 riq\u02c8ui jun c\u02c8aslen ch\u02c8uch\u02c8uj y riq\u02c8ui jun c\u02c8aslen ri nuc\u02c8ut chi jabel ina\u02c8oj. Ruma ri wikbel ri\u02c8 ma xtiq\u02c8uis ta, y yari\u02c8 ri m\u00e1s rejkalen chuwech ri Dios."
                },
                "5": {
                    "verse_nr": "5",
                    "verse": "Ruma ri ojer ca, queri\u02c8 chuka\u02c8 xquiwik qui\u02c8 ri lok\u02c8olaj tak ixoki\u02c8 ri xcoyobej ri rutzil ri Dios. Xquiwik jabel ri c\u00e1nima y xquinimaj chuka\u02c8 quitzij ri cachijlal."
                },
                "6": {
                    "verse_nr": "6",
                    "verse": "Achi\u02c8el xuben ri Sara; riya\u02c8 can xunimaj rutzij ri Abraham ri rachijil, y wajaf chuka\u02c8 xcha\u02c8 chare. Y riyix kach\u02c8alal ixoki\u02c8 ruc\u02c8amon chi nibix riy rumam ca ri Sara chiwe, pero wi can nic\u02c8uaj jun utzilaj c\u02c8aslen y ma nixibij ta iwi\u02c8 xabachique ri nipe chiwij."
                },
                "7": {
                    "verse_nr": "7",
                    "verse": "Y queri\u02c8 c\u02c8a chuka\u02c8 riyix achi\u02c8a\u02c8, can riq\u02c8ui c\u02c8a na\u02c8oj tic\u02c8uaj iwi\u02c8 quiq\u02c8ui ri iwixjaylal. Tiya\u02c8 quik\u02c8ij achi\u02c8el ri ruc\u02c8amon chi niben quiq\u02c8ui, ruma riye\u02c8 ma junan ta quichuk\u02c8a\u02c8 iwuq\u02c8ui riyix y ruma chuka\u02c8 chi junan xtoc iwuche (iwixin) ri utzilaj c\u02c8aslen ri nuya\u02c8 ri rutzil ri Dios chiwe. Queri\u02c8 tibana\u02c8 quiq\u02c8ui riye\u02c8 riche (rixin) chi queri\u02c8 ri i\u02c8oraciones choj napon riq\u02c8ui ri Dios."
                },
                "8": {
                    "verse_nr": "8",
                    "verse": "Ri niquitij pokon ruma chi niquiben ri utz - Pa ruq\u02c8uisbel nbij c\u02c8a chiwe chi\u02c8iwonojel chi can junan iwech tibana\u02c8. Wi c\u02c8o jun chiwe ri c\u02c8o nuc\u02c8ulwachij, can tina\u02c8 c\u02c8a chuka\u02c8 riyix ri k\u02c8axon ri nuna\u02c8 riya\u02c8 pa r\u00e1nima. Tiwajo\u02c8 iwi\u02c8 chi\u02c8iwach\u02c8alal iwi\u02c8. Tijoyowala\u02c8 iwech. Utz ina\u02c8oj tibana\u02c8 quiq\u02c8ui quinojel."
                },
                "9": {
                    "verse_nr": "9",
                    "verse": "Y tek niban jun pokon chiwe, man c\u02c8a titzolij ta ruq\u02c8uexel. Y tek nibix ch\u02c8abel ri sibilaj ye pokon chiwe, man c\u02c8a chuka\u02c8 titzolij ta ruq\u02c8uexel, xa tic\u02c8utuj chare ri Dios chi tuto\u02c8 ri winek ri nibano queri\u02c8 chiwe. Ruma ri Dios can yix rusiq\u02c8uin (royon) wi riche (rixin) chi nic\u02c8ul bendici\u00f3n."
                },
                "10": {
                    "verse_nr": "10",
                    "verse": "Ruma quec\u02c8are\u02c8 nubij ri ruch\u02c8abel ri Dios ri tz\u02c8ibatal ca: Wi c\u02c8o jun winek nrajo\u02c8 jun c\u02c8aslen riche (rixin) quicoten, y wi nrajo\u02c8 chuka\u02c8 nberila\u02c8 k\u02c8ij ri sibilaj jabel, tuk\u02c8ila\u02c8 ri rak\u02c8 riche (rixin) chi ma nubij ta ch\u02c8abel ri xa ma ye utz ta, ni ma tucusaj ta chuka\u02c8 ri ruchi\u02c8 riche (rixin) chi nubij tzij riche (rixin) chi nik\u02c8olon."
                },
                "11": {
                    "verse_nr": "11",
                    "verse": "Tuya\u02c8 c\u02c8a ca rubanic ri etzelal, y ya ri utz ri tubana\u02c8. Tucanoj ri c\u02c8aslen riche (rixin) uxlanibel c\u02c8u\u02c8x y yari\u02c8 tutzekelbej."
                },
                "12": {
                    "verse_nr": "12",
                    "verse": "Ruma ri Ajaf can yerutzu\u02c8 ri winek choj quic\u02c8aslen. Y can nrac\u02c8axaj ri qui\u02c8oraci\u00f3n. Yac\u02c8a ri yebano etzelal, ma utz ta nutz\u02c8et chique."
                },
                "13": {
                    "verse_nr": "13",
                    "verse": "Queri\u02c8 nubij ri ruch\u02c8abel ri Dios ri tz\u02c8ibatal ca. Majun xtibano pokon chiwe, tek riyix xa can ya ri utz ri yixtajin chubanic."
                },
                "14": {
                    "verse_nr": "14",
                    "verse": "Pero wi ruma ri chojmilaj ic\u02c8aslen, riyix niwil pokonal, jabel ruwa\u02c8ik\u02c8ij. Y rumac\u02c8ari\u02c8 ma tixibij ta iwi\u02c8 chiquiwech ri yebano queri\u02c8 chiwe. Ni ma tisach ta chuka\u02c8 ic\u02c8u\u02c8x."
                },
                "15": {
                    "verse_nr": "15",
                    "verse": "Can tiya\u02c8 ruk\u02c8ij ri Dios ri Iwajaf pa tak iw\u00e1nima, ruma Riya\u02c8 can lok\u02c8olaj wi. Y can tichojmirisaj iwi\u02c8 riche (rixin) chi nitzijoj ri achique ruma tek iwoyoben ri rutzil ri Dios, tek c\u02c8o jun ri nic\u02c8utun chiwe. Y xabachique c\u02c8a ri nic\u02c8utun chiwe, riq\u02c8ui ch\u02c8uch\u02c8ujil y riq\u02c8ui ronojel iw\u00e1nima tibij chare achique ruma tek can cukul ic\u02c8u\u02c8x iwoyoben ri nutzuj (nusuj) ri Dios."
                },
                "16": {
                    "verse_nr": "16",
                    "verse": "Y tek niben queri\u02c8 can ta yix ch\u02c8ajch\u02c8oj, man ta jun etzelal iwuq\u02c8ui ri xa nuben chi nik\u02c8axo ri iw\u00e1nima. Riche (rixin) chi queri\u02c8, wi c\u02c8o jun winek itzel nich\u02c8o chiwij ruma iniman ri Cristo y nubij chi ma utz ta ri ic\u02c8aslen, ri itzel nich\u02c8o chiwij, xa xtiq\u02c8uix ka ruma ri ic\u02c8aslen xa utz."
                },
                "17": {
                    "verse_nr": "17",
                    "verse": "Ruma wi ruraybel ri Dios riche (rixin) chi riyix nitij pokonal astape\u02c8 ya ri utz ri yixtajin chubanic, ri\u02c8 sibilaj jabel, que chuwech nitij pokonal xa ruma c\u02c8o etzelal ibanalon."
                },
                "18": {
                    "verse_nr": "18",
                    "verse": "Toka chi\u02c8ic\u02c8u\u02c8x chi ri Cristo xutij chuka\u02c8 pokon astape\u02c8 ri ruc\u02c8aslen Riya\u02c8 can choj wi. Riya\u02c8 xcom c\u02c8a kuma riyoj ri ma choj ta kac\u02c8aslen. Riya\u02c8 xaxu (xaxe wi) jun bey xcom ruma ri kamac, riche (rixin) chi queri\u02c8 yoj\u2011oc riche (rixin) ri Dios. Riya\u02c8 kitzij wi chi xcom ri ruch\u02c8acul, pero ri ru\u02c8esp\u00edritu ma xcom ta."
                },
                "19": {
                    "verse_nr": "19",
                    "verse": "Y ri ru\u02c8esp\u00edritu xapon quiq\u02c8ui ri nic\u02c8aj chic \u00e1nima ri ye tz\u02c8apin y c\u02c8o ri xberutzijoj chique."
                },
                "20": {
                    "verse_nr": "20",
                    "verse": "Ri \u00e1nima ri ye tz\u02c8apin, ri ma xquinimaj ta el rutzij ri Dios ojer ca, ri xec\u02c8oje\u02c8 pa rutiempo ri No\u00e9, tek xban ri nimalaj barco, ri Dios sibilaj q\u02c8uiy tiempo xuya\u02c8 chique riche (rixin) chi xeroyobej. Pero ma xtzolin ta pe quic\u02c8u\u02c8x. Y ri xe\u02c8oc chupan ri barco, ye ri winek ri xeniman y xa ma ye q\u02c8uiy ta, xa can xu (xe) wi ri ye wakxaki\u02c8 ri xecolotej. Ri Dios ya\u02c8 c\u02c8a ri xucusaj riche (rixin) chi xecolotej ri winek ri\u02c8 ruma ri barco xli\u02c8e\u02c8 pa ruwi\u02c8 ya\u02c8."
                },
                "21": {
                    "verse_nr": "21",
                    "verse": "Y quec\u02c8ari\u02c8 nic\u02c8atzin wi ri ya\u02c8 chake riyoj wacami. Tek yojban bautizar yojcolotej ruma ri ruc\u02c8astajbel ri Jesucristo. Pero tek yojban bautizar, ma riche (rixin) ta chi nuch\u02c8ej el ri tz\u02c8il riche (rixin) ri kach\u02c8acul, ma que ta ri\u02c8, xa riche (rixin) chi nuc\u02c8ut c\u02c8a chi riyoj nikajo\u02c8 nikaben ri utz, nikajo\u02c8 chi ch\u02c8ajch\u02c8oj ri k\u00e1nima chuwech ri Dios."
                },
                "22": {
                    "verse_nr": "22",
                    "verse": "Ri Jesucristo xbe chila\u02c8 chicaj, y wacami c\u02c8o pa rajquik\u02c8a\u02c8 ri Dios. Can pa ruk\u02c8a\u02c8 c\u02c8a Riya\u02c8 yec\u02c8o wi ri \u00e1ngeles, y pa ruk\u02c8a\u02c8 c\u02c8a Riya\u02c8 yec\u02c8o wi ri aj k\u02c8atbel tak tzij, y pa ruk\u02c8a\u02c8 chuka\u02c8 Riya\u02c8 yec\u02c8o wi ri c\u02c8o nima\u02c8k tak uchuk\u02c8a\u02c8 pa quik\u02c8a\u02c8."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Koj\u2011oc c\u02c8a utzilaj tak rusamajel ri Dios - Tek ri Cristo xc\u02c8oje\u02c8 chuwech re ruwach\u02c8ulef, xutij pokon ruma ri kamac riyoj. Y can ya chuka\u02c8 na\u02c8oj ri\u02c8 tic\u02c8oje\u02c8 iwuq\u02c8ui riyix, ma tipokonaj ta nik\u02c8axaj tijoj pokonal. Ruma wi nik\u02c8axaj tijoj pokonal ruma iniman ri Cristo, can nik\u02c8alajin wi chi iya\u02c8on chic ca ri mac."
                },
                "2": {
                    "verse_nr": "2",
                    "verse": "Que ta c\u02c8a ri\u02c8 ri na\u02c8oj nic\u02c8oje\u02c8 iwuq\u02c8ui riche (rixin) chi queri\u02c8 ronojel k\u02c8ij ri xquixc\u02c8ase\u02c8 el, ya ta c\u02c8a ri ruraybel ri Dios ri niben el y man ta ya ri nirayij riyix."
                },
                "3": {
                    "verse_nr": "3",
                    "verse": "Ma tiben ta chic ri yeka chiquiwech ri winek ri ma quetaman ta ruwech ri Dios. Ruma ri tiempo ri\u02c8 xek\u02c8ax yan ca chiwe riyix. Tek ma xixq\u02c8uix ta xibanala\u02c8 ronojel ruwech etzelal. Can xe\u02c8ibanala\u02c8 ronojel ri xirayij. Xixk\u02c8aber. Xe\u02c8ibanala\u02c8 ma utzilaj tak nimak\u02c8ij ta. Ximolola\u02c8 iwi\u02c8 riche (rixin) chi xitij ya\u02c8. Xiyala\u02c8 quik\u02c8ij dios ri xa ye banon cuma winek, y yac\u02c8are\u02c8 ri xa ma ruc\u02c8amon ta chi niben chic riyix wacami."
                },
                "4": {
                    "verse_nr": "4",
                    "verse": "Y rumari\u02c8 ri winek ri ma quetaman ta ruwech ri Dios, xa can achique chic na chi winek yixquitz\u02c8et, ruma riyix ma nibanala\u02c8 ta chic ri itzel ri c\u02c8a niquibanala\u02c8 na riye\u02c8. Y rumari\u02c8 tek ri winek ri\u02c8 itzel yech\u02c8o chiwij."
                },
                "5": {
                    "verse_nr": "5",
                    "verse": "Pero ri winek ri\u02c8 c\u02c8o chi xtiquijech na cuenta chuwech ri Dios ri can ruchojmirisan chic ri\u02c8 riche (rixin) chi nuk\u02c8et tzij pa quiwi\u02c8. Ri Dios can xtuk\u02c8et na wi tzij pa quiwi\u02c8 ri winek ri ye q\u02c8ues, y pa quiwi\u02c8 chuka\u02c8 ri ye caminek chic el, tek xtapon ri k\u02c8ij."
                },
                "6": {
                    "verse_nr": "6",
                    "verse": "Ruma can xtzijox ri lok\u02c8olaj ch\u02c8abel ri niya\u02c8o colotajic chique ri ye caminek chic el, riche (rixin) chi queri\u02c8 nik\u02c8atatej tzij pa quiwi\u02c8 can achi\u02c8el nik\u02c8atatej tzij pa quiwi\u02c8 quinojel winek, pero xtzijox chuka\u02c8 riche (rixin) chi xquil ta c\u02c8a ri c\u02c8aslen riq\u02c8ui ri Dios."
                },
                "7": {
                    "verse_nr": "7",
                    "verse": "Y can chanin c\u02c8a chuka\u02c8 xtapon ri ruq\u02c8uisbel tak k\u02c8ij riche (rixin) re ruwach\u02c8ulef. Rumac\u02c8ari\u02c8 riyix, can tich\u02c8obo\u02c8 c\u02c8a jabel ri achique ye\u02c8ibanala\u02c8 y ma quixtane\u02c8 ta c\u02c8a chi niben orar."
                },
                "8": {
                    "verse_nr": "8",
                    "verse": "Y riyix nic\u02c8atzin chi can sibilaj tiwajo\u02c8 iwi\u02c8. Ruma tek niwajo\u02c8 iwi\u02c8, can q\u02c8uiy mac ri yixcowin nicuy."
                },
                "9": {
                    "verse_nr": "9",
                    "verse": "Wi c\u02c8o jun chiwe riyix ri napon pa jun chic tinamit o c\u02c8o jun ri petenak pa jun chic tinamit, tiyala\u02c8 c\u02c8a iposada riq\u02c8ui ronojel iw\u00e1nima."
                },
                "10": {
                    "verse_nr": "10",
                    "verse": "Can chi\u02c8ijujunal c\u02c8o c\u02c8a jun samaj ri yatajnek pe chiwe, ruma ri nimalaj rutzil ri Dios. Rumari\u02c8 can tikabana\u02c8 c\u02c8a ri samaj ri yatajnek pe chake ruma ri Dios, riche (rixin) chi yekato\u02c8 ri nic\u02c8aj chic ri quiniman ri Dios. Koj\u2011oc c\u02c8a utzilaj tak samajel riche (rixin) chi nikaben ri q\u02c8uiy ruwech chi samaj ri ruya\u02c8on pe ri Dios chake."
                },
                "11": {
                    "verse_nr": "11",
                    "verse": "Y wi can yatajnek chawe ruma ri Dios chi natzijoj ri ruch\u02c8abel, can ruch\u02c8abel c\u02c8a Riya\u02c8 ri tatzijoj. Wi yatajnek chawe chi yacowin ye\u02c8ato\u02c8 ri nic\u02c8atzin quito\u02c8ic, can tabana\u02c8 c\u02c8a riq\u02c8ui ri uchuk\u02c8a\u02c8 ri ya\u02c8on chawe ruma ri Dios. Riq\u02c8ui ronojel ri naben can ta xtiya\u02c8ox (xtya\u02c8) ruk\u02c8ij ruc\u02c8ojlen ri Dios, ruma ri Jesucristo. Ruma ri Dios can c\u02c8o wi ruk\u02c8ij ruc\u02c8ojlen ri ruk\u02c8atbel tzij riche (rixin) xtibe k\u02c8ij xtibe sek. Am\u00e9n."
                },
                "12": {
                    "verse_nr": "12",
                    "verse": "Ticoch\u02c8o\u02c8 c\u02c8a ri pokonal, ruma can iniman wi ri Cristo - Wach\u02c8alal ri sibilaj yixinwajo\u02c8, man c\u02c8a tisach ta ic\u02c8u\u02c8x chupan ri tijoj pokonal ri yixc\u02c8o wi ri can achi\u02c8el xa ta yixk\u02c8axex pa jun k\u02c8ak\u02c8 riche (rixin) chi yixtojtobex. Ruma ri tojtobenic ri\u02c8 man c\u02c8a yix ta riyix ri yixc\u02c8ulwachin nabey quere\u02c8."
                },
                "13": {
                    "verse_nr": "13",
                    "verse": "Rumari\u02c8 riyix xa quixquicot chupan ri k\u02c8axomal ri yixc\u02c8o wi, ri can achi\u02c8el ri k\u02c8axomal ri xuk\u02c8axaj ri Cristo. Riche (rixin) chi queri\u02c8 tek xtapon c\u02c8a ri k\u02c8ij tek xtik\u02c8alajin chi ri Cristo can c\u02c8o wi ruk\u02c8ij ruc\u02c8ojlen, riyix can sibilaj c\u02c8a xtiquicot ri iw\u00e1nima."
                },
                "14": {
                    "verse_nr": "14",
                    "verse": "Y wi ruma iniman ri Cristo, rumari\u02c8 nibix pokon tak tzij chiwe, jabel ruwa\u02c8ik\u02c8ij, ruma ri Lok\u02c8olaj Esp\u00edritu riche (rixin) ri Dios can c\u02c8o pan iwi\u02c8. Lok\u02c8olaj Esp\u00edritu ri c\u02c8o ruk\u02c8ij ruc\u02c8ojlen. Riyix can niya\u02c8 wi ruk\u02c8ij re Lok\u02c8olaj Esp\u00edritu re\u02c8, yec\u02c8a ri yeyok\u02c8on chiwij riyix xa can chrij chuka\u02c8 ri Lok\u02c8olaj Esp\u00edritu yeyok\u02c8on wi."
                },
                "15": {
                    "verse_nr": "15",
                    "verse": "Tichajij c\u02c8a iwi\u02c8 chi\u02c8ijujunal ruma ma utz ta chi riyix nik\u02c8axaj tijoj pokonal xa ruma yixcamisan o yixelek\u02c8, o xa ruma niyuj apo iwi\u02c8 quiq\u02c8ui nic\u02c8aj chic winek. Y ma tiben ta ni jun ruwech etzelal. Ruma wi nitij pokon xa ruma niben jun mac, ma utz ta."
                },
                "16": {
                    "verse_nr": "16",
                    "verse": "Pero wi nitij pokon ruma iniman ri Cristo, man c\u02c8a quixq\u02c8uix ta. Xa tiya\u02c8 ruk\u02c8ij ruc\u02c8ojlen ri Dios ruma can yix riche (rixin) wi chic ri Cristo."
                },
                "17": {
                    "verse_nr": "17",
                    "verse": "Ruma xoka ri tiempo riche (rixin) chi nikak\u02c8axaj tijoj pokonal pa kac\u02c8aslen riyoj ri yoj ralc\u02c8ual chic ri Dios, riche (rixin) chi nikachojmirisaj ki\u02c8 y wi ri Dios nuya\u02c8 k\u02c8ij riche (rixin) chi nikak\u02c8axaj tijoj pokonal pa kac\u02c8aslen riyoj, \u00bfachique ta cami ri man ta xtiban chique ri ma xquinimaj ta ri lok\u02c8olaj ch\u02c8abel ri niya\u02c8o colotajic? Can xtik\u02c8ax wi ruwi\u02c8 ri tijoj pokonal ri xtika pa quiwi\u02c8."
                },
                "18": {
                    "verse_nr": "18",
                    "verse": "Y: Riyoj ri yojniman riche (rixin) ri Cristo, ri can nikajo\u02c8 nikac\u02c8uaj jun c\u02c8aslen choj, riq\u02c8ui ruc\u02c8ayewal yojcolotej. C\u02c8a ta c\u02c8a ri aj maqui\u02c8, ri can ma quic\u02c8uan ta jun utzilaj c\u02c8aslen chuwech ri Dios, can xtika wi ri nimalaj ruc\u02c8ayewal pa quiwi\u02c8."
                },
                "19": {
                    "verse_nr": "19",
                    "verse": "Y riyoj ri kaniman chic ri Dios y nikatij pokon ruma can queri\u02c8 ri nrajo\u02c8 Riya\u02c8, xa can tikajacha\u02c8 c\u02c8a ki\u02c8 pa ruk\u02c8a\u02c8 ri Dios ri q\u02c8uiytisanel riche (rixin) ronojel ri majun bey yojruya\u02c8 ta ca, y can tikabana\u02c8 c\u02c8a ri utz."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ri yix ancianos quiche (quixin) ri iglesias, can ruc\u02c8amon chi ye\u02c8ichajij ri kach\u02c8alal - Wacami c\u02c8o c\u02c8a nwajo\u02c8 nchilabej chique ri ancianos quiche (quixin) ri iglesias. Y riyin, yin jun chuka\u02c8 chique riye\u02c8. Y riyin can xintz\u02c8et tek xutij pokon ri Cristo. Y yin jun chuka\u02c8 chique ri xquetz\u02c8eto ri ruk\u02c8ij ruc\u02c8ojlen ri Cristo tek xtik\u02c8alajin pe."
                },
                "2": {
                    "verse_nr": "2",
                    "verse": "Riyix c\u02c8a ri yix ancianos quiche (quixin) ri iglesias, can que\u02c8ichajij c\u02c8a ri kach\u02c8alal. Ruma riye\u02c8 ye riche (rixin) chic ri Dios, y ya ri Dios ri yayon re samaj re\u02c8 chiwe. Que\u02c8ichajij c\u02c8a, can achi\u02c8el nuben jun aj yuk\u02c8 quiq\u02c8ui ri tak rucarne\u02c8l. Y can riq\u02c8ui c\u02c8a chuka\u02c8 ronojel iw\u00e1nima tibana\u02c8. Y ma xaxu (xaxe) ta wi ruma c\u02c8o chi niben queri\u02c8. Ni ma riche (rixin) ta chi nirayij nich\u02c8ec q\u02c8uiy irajil. Xa can que\u02c8ichajij ri kach\u02c8alal riq\u02c8ui ronojel iraybel."
                },
                "3": {
                    "verse_nr": "3",
                    "verse": "Pero ma ruma ta chuka\u02c8 chi yix c\u02c8a riyix ri yixchajin quiche (quixin), ruma ta ri\u02c8 nik\u02c8ax ruwi\u02c8 ri niben chique. Ma que ta ri\u02c8. Xa can tic\u02c8uaj jun chojmilaj c\u02c8aslen chiquiwech, riche (rixin) chi queri\u02c8 riye\u02c8 niquetamaj niquic\u02c8uaj chuka\u02c8 jun chojmilaj c\u02c8aslen."
                },
                "4": {
                    "verse_nr": "4",
                    "verse": "Y wi choj c\u02c8a xtiben riyix chiquiwech y jabel ye\u02c8ichajij, xtic\u02c8ul c\u02c8a jun lok\u02c8olaj sipanic ri majun bey xtiq\u02c8uis ta, y rumari\u02c8 riyix xtiya\u02c8ox (xtya\u02c8) c\u02c8a ik\u02c8ij tek xtoc\u02c8ulun chic ka ri Cristo, ri cajawalul ri pastores."
                },
                "5": {
                    "verse_nr": "5",
                    "verse": "Y queri\u02c8 chuka\u02c8 riyix c\u02c8ajola\u02c8, tinimaj titakej c\u02c8a quitzij ri ancianos riche (rixin) ri iglesia. Y chi c\u02c8ajola\u02c8 y chi rijita\u02c8k chi\u02c8iwonojel tinimaj titakej c\u02c8a iwi\u02c8. Ma tinimirisaj ta iwi\u02c8. Ruma chupan ri ruch\u02c8abel ri Dios ri tz\u02c8iban ca, nubij: Ri Dios nupaba\u02c8 ri\u02c8 chiquiwech ri niquinimirisaj qui\u02c8. Yac\u02c8a ri niquich\u02c8utinirisaj qui\u02c8, Riya\u02c8 nuya\u02c8 ri rutzil pa quiwi\u02c8."
                },
                "6": {
                    "verse_nr": "6",
                    "verse": "Rumac\u02c8ari\u02c8, can tich\u02c8utinirisaj iwi\u02c8 xeruk\u02c8a\u02c8 xeraken ri Dios, ruma Riya\u02c8 can c\u02c8o wi ruchuk\u02c8a\u02c8. Tich\u02c8utinirisaj c\u02c8a iwi\u02c8 chuwech, riche (rixin) chi queri\u02c8 tek xtapon ri k\u02c8ij Riya\u02c8 xtunimirisaj ik\u02c8ij."
                },
                "7": {
                    "verse_nr": "7",
                    "verse": "Y ronojel ri k\u02c8axon ri c\u02c8o pa tak iw\u00e1nima, tiya\u02c8 pa ruk\u02c8a\u02c8 ri Dios, ruma Riya\u02c8 can yixruchajij wi."
                },
                "8": {
                    "verse_nr": "8",
                    "verse": "Can tich\u02c8obo\u02c8 c\u02c8a jabel ri achique niben. Y can tichajij chuka\u02c8 ri ic\u02c8aslen y ma quixwer ta ka. Ruma ri itzel winek, ri kac\u02c8ulel can nisutin pe chikij. Can achi\u02c8el nuben jun coj ri nurek pe ruchi\u02c8 queri\u02c8, tek nucanoj achique ri nutij. Can queri\u02c8 nuben ri itzel winek chake riyoj."
                },
                "9": {
                    "verse_nr": "9",
                    "verse": "Y can tipaba\u02c8 iwi\u02c8 chuwech ri itzel winek riche (rixin) chi ma nich\u02c8acon ta chiwij, y can cof quixc\u02c8oje\u02c8 chupan ri icukbel c\u02c8u\u02c8x. Ruma can iwetaman chi ma xu (xe) ta wi riyix ri yixk\u02c8axan tijoj pokonal, xa can queri\u02c8 chuka\u02c8 ri nic\u02c8aj chic kach\u02c8alal ri quiquiran qui\u02c8 chuwech re ruwach\u02c8ulef."
                },
                "10": {
                    "verse_nr": "10",
                    "verse": "Y tek riyix ik\u02c8axan chic ri ca\u02c8i\u02c8 oxi\u02c8 k\u02c8ij chupan ri tijoj pokonal ri yixc\u02c8o wi, ri Dios ri c\u02c8o ronojel ruwech utzil riq\u02c8ui y ri can yoj rusiq\u02c8uin (royon) konojel ri xa jun chic kabanon riq\u02c8ui ri Jesucristo riche (rixin) chi yojbec\u02c8oje\u02c8 chupan ri nimalaj ruk\u02c8ij ruc\u02c8ojlen riche (rixin) xtibe k\u02c8ij xtibe sek, Riya\u02c8 mismo xtuchojmirisaj ta c\u02c8a ic\u02c8aslen, xtuben ta c\u02c8a chiwe chi q\u02c8uiy ri yixcowin nicoch\u02c8, xtuya\u02c8 ta c\u02c8a iwuchuk\u02c8a\u02c8 y xtuben ta c\u02c8a chi cof yix pa\u02c8el chupan ri icukbel c\u02c8u\u02c8x."
                },
                "11": {
                    "verse_nr": "11",
                    "verse": "Y Riya\u02c8 can ta xtinimirisex ruk\u02c8ij ruc\u02c8ojlen ri ruk\u02c8atbel tzij riche (rixin) xtibe k\u02c8ij xtibe sek. Am\u00e9n."
                },
                "12": {
                    "verse_nr": "12",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Riyin cukul c\u02c8a nuc\u02c8u\u02c8x riq\u02c8ui ri kach\u02c8alal Silvano, ruma riya\u02c8 can riq\u02c8ui ronojel r\u00e1nima nuben ri rusamaj ri Dios. Rumari\u02c8 riyin xinc\u02c8utuj c\u02c8a utzil chare riya\u02c8 chi tuc\u02c8uaj el chiwe re wuj re\u02c8, ri xa ma nim ta xinben el chare, riche (rixin) chi nbij el chupan chi can kitzij wi ri rutzil ri Dios ri achoj riq\u02c8ui icukuban wi ic\u02c8u\u02c8x. Y rumari\u02c8 majun bey tiya\u02c8 ca."
                },
                "13": {
                    "verse_nr": "13",
                    "verse": "Y wacami c\u02c8a, ri yixc\u02c8o chiri\u02c8, tic\u02c8ulu\u02c8 ri rutzil iwech ri niquitek el ri kach\u02c8alal ri yec\u02c8o wawe\u02c8 pa tinamit ri nibix Babilonia chare, kach\u02c8alal ri can ye cha\u02c8on wi ruma ri Dios, can achi\u02c8el ri xixrucha\u02c8 riyix ri chiri\u02c8. Chuka\u02c8 tic\u02c8ulu\u02c8 ri rutzil iwech ri nutek el ri jun ri can achi\u02c8el nuc\u02c8ajol, ri Marcos rubi\u02c8."
                },
                "14": {
                    "verse_nr": "14",
                    "verse": "Chi\u02c8ijujunal tiyala\u02c8 rutzil iwech riq\u02c8ui jun lok\u02c8olaj tz\u02c8uban (tz\u02c8uman) chi\u02c8ij, riche (rixin) chi queri\u02c8 nik\u02c8alajin chi can niwajo\u02c8 iwi\u02c8. Y xtic\u02c8oje\u02c8 ta c\u02c8a uxlanibel c\u02c8u\u02c8x ri pa tak iw\u00e1nima chi\u02c8iwonojel riyix ri xa jun chic ibanon riq\u02c8ui ri Jesucristo. Am\u00e9n."
                }
            }
        }
    }
}