{
    "version": "CKW",
    "book_name": "Titus",
    "book_nr": "56",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ri wuj ri xutz\u02c8ibaj ri ap\u00f3stol San Pablo chare ri Tito - Ri San Pablo nutek el rutzil ruwech ri Tito - Riyin ri Pablo, yin jun rusamajel ri Dios y jun ru\u02c8ap\u00f3stol ri Jesucristo. Riya\u02c8 xirutek c\u02c8a chiquito\u02c8ic ri ye cha\u02c8on ruma ri Dios, riche (rixin) chi queri\u02c8 niquicukuba\u02c8 m\u00e1s quic\u02c8u\u02c8x riq\u02c8ui. Y xirutek quiq\u02c8ui chuka\u02c8 riche (rixin) chi niquetamaj jabel ri kitzij, ri yaruc\u02c8uaj chupan ri utzilaj c\u02c8aslen ri nrajo\u02c8 ri Dios."
                },
                "2": {
                    "verse_nr": "2",
                    "verse": "Y riq\u02c8ui ri\u02c8 can coyoben c\u02c8a ri utzilaj c\u02c8aslen riche (rixin) xtibe k\u02c8ij xtibe sek, y ya c\u02c8aslen ri\u02c8 ri tzujun (sujun) pe ruma ri Dios ojer ca, tek c\u02c8a ma jane c\u02c8o ta re ruwach\u02c8ulef. Y can nuya\u02c8 wi, ruma ri Dios can nuben wi ri rubin."
                },
                "3": {
                    "verse_nr": "3",
                    "verse": "Y xapon c\u02c8a ri k\u02c8ij ri ruch\u02c8obon pe ri Dios Kacolonel chi xuk\u02c8alajsaj ri ruch\u02c8abel y can xk\u02c8alajin wi c\u02c8a ri ruch\u02c8abel ruma ri samaj ri nben riyin tek ntzijoj ri ch\u02c8abel ri xuchilabej chuwe chi ntzijoj."
                },
                "4": {
                    "verse_nr": "4",
                    "verse": "Y ntz\u02c8ibaj c\u02c8a el re wuj re\u02c8 chawe riyit Tito, ri can kitzij chi yit achi\u02c8el nuc\u02c8ajol ruma can junan chi kacukuban kac\u02c8u\u02c8x riq\u02c8ui ri Jesucristo. Ri utzil, ri joyowanic y ri uxlanibel c\u02c8u\u02c8x ri nuya\u02c8 ri Katata\u02c8 Dios y ri Kajaf y Kacolonel Jesucristo xtic\u02c8oje\u02c8 ta c\u02c8a pan aw\u00e1nima."
                },
                "5": {
                    "verse_nr": "5",
                    "verse": "Ri utz chi ye\u02c8oc ancianos y di\u00e1conos riche (rixin) ri iglesia - Y xatinya\u02c8 c\u02c8a ca pa Creta ruma xinwajo\u02c8 chi nachojmirisaj ri nic\u02c8atzin chi nichojmirisex. Y chuka\u02c8 xinbij chawe: Ronojel tinamit ri can yec\u02c8o kach\u02c8alal, que\u02c8acha\u02c8 c\u02c8a achi\u02c8a\u02c8 chiquicojol ri ye\u02c8oc ancianos, riche (rixin) chi ye riye\u02c8 ri ye\u02c8uc\u02c8uan quiche (quixin) ri kach\u02c8alal."
                },
                "6": {
                    "verse_nr": "6",
                    "verse": "Y jun anciano riche (rixin) ri iglesia nic\u02c8atzin chi ruc\u02c8uan jun utzilaj c\u02c8aslen, riche (rixin) chi queri\u02c8 majun tzij nibix ta chrij. Y chuka\u02c8 nic\u02c8atzin chi xaxu (xaxe wi) jun rixjayil c\u02c8o y ri ralc\u02c8ual can quiniman ta ri Jesucristo. Y man ta quic\u02c8uan jun itzel c\u02c8aslen y can yeniman ta tzij."
                },
                "7": {
                    "verse_nr": "7",
                    "verse": "Ruma jun anciano riche (rixin) ri iglesia jun rusamajel ri Dios, y can yatajnek pa ruk\u02c8a\u02c8 chi nuben cuenta ri iglesia, rumari\u02c8 can nic\u02c8atzin chi ruc\u02c8uan jun utzilaj c\u02c8aslen riche (rixin) chi queri\u02c8 majun tzij nibix ta chrij. Chuka\u02c8 nic\u02c8atzin chi ma nunimirisaj ta ri\u02c8, chi man ta chanin nipe royowal, jun ri ma nik\u02c8aber ta, ma banoy ta ch\u02c8a\u02c8oj, y ch\u02c8ajch\u02c8oj ta ruch\u02c8aquic rurajil nuben."
                },
                "8": {
                    "verse_nr": "8",
                    "verse": "Y nic\u02c8atzin chuka\u02c8 chi can jabel yeruc\u02c8ul apo ri kach\u02c8alal pa rachoch, ri xa c\u02c8a pa jun chic tinamit yepe wi. Nic\u02c8atzin chi xaxu (xaxe wi) ri utz nurayij chi nuben. Y nic\u02c8atzin chi nuch\u02c8ob jabel ri yerubanala\u02c8. Nic\u02c8atzin chi ruc\u02c8uan jun c\u02c8aslen choj chiquiwech ri winek, y jun ch\u02c8ajch\u02c8ojlaj c\u02c8aslen chuwech ri Dios y ma tuya\u02c8 ta k\u02c8ij chare ri mac."
                },
                "9": {
                    "verse_nr": "9",
                    "verse": "Y ri anciano riche (rixin) ri iglesia, nic\u02c8atzin chi can cukul ruc\u02c8u\u02c8x riq\u02c8ui ri kas kitzij utzilaj ch\u02c8abel ri c\u02c8utun chuwech. Y riq\u02c8ui ri\u02c8 nicowin yerupixabaj ri kach\u02c8alal chupan ri utzilaj tijonic, y nicowin chuka\u02c8 nubij pa ruchojmil chique ri winek chi tiquiya\u02c8 ca ri ch\u02c8abel ri yec\u02c8ut chiquiwech ri xa ma ye kitzij ta."
                },
                "10": {
                    "verse_nr": "10",
                    "verse": "Ruma yec\u02c8o ye q\u02c8uiy ri ma yeniman ta tzij. Ri winek ri\u02c8 niquitzijoj ch\u02c8abel ri majun rejkalen y can yequik\u02c8ol wi ri winek. Y ri m\u00e1s yebano queri\u02c8, xa ye ri nuwinak aj Israel ri yebin chi ri kach\u02c8alal achi\u02c8a\u02c8 can rajawaxic chi niban ri circuncisi\u00f3n chique riche (rixin) chi yecolotej."
                },
                "11": {
                    "verse_nr": "11",
                    "verse": "Y yec\u02c8ari\u02c8 ri utz chi nikatz\u02c8apij xequey ruma ye q\u02c8uiy ri yequik\u02c8ol. Y hasta c\u02c8o jantek can quinojel ri yec\u02c8o pa jun jay ri yek\u02c8olotej pa quik\u02c8a\u02c8 ruma niquic\u02c8ut ch\u02c8abel chiquiwech ri xa ma ruc\u02c8amon ta chi niquic\u02c8ut. Queri\u02c8 niquiben xa riche (rixin) chi niquich\u02c8ec quirajil. Pero xa ma utz ta ruch\u02c8aquic niquiben."
                },
                "12": {
                    "verse_nr": "12",
                    "verse": "Xc\u02c8oje\u02c8 c\u02c8a jun quiwinak ri aj Creta ri ojer ca, ri can quiprofeta ka riye\u02c8. Ri achi c\u02c8a ri\u02c8 quere\u02c8 xubij ca: Ri nuwinak aj Creta majun bey kas kitzij ta yech\u02c8o. Xa can ye achi\u02c8el itzel tak chicop. Can m\u00e1s yewa\u02c8 nicajo\u02c8, y xa ma nicajo\u02c8 ta yesamej. Queri\u02c8 xubij ri jun achi ri\u02c8."
                },
                "13": {
                    "verse_nr": "13",
                    "verse": "Y can kitzij wi ri xubij ca. Rumac\u02c8ari\u02c8 nbij chawe riyit Tito, chi que\u02c8apixabaj ri winek ri\u02c8 riq\u02c8ui cowilaj tak ch\u02c8abel, riche (rixin) chi choj quec\u02c8oje\u02c8 chupan ri quicukbel c\u02c8u\u02c8x."
                },
                "14": {
                    "verse_nr": "14",
                    "verse": "Chuka\u02c8 tabij chique chi ma tiquiya\u02c8 ta quixquin chare ri ch\u02c8abel ri nic\u02c8ut chiquiwech ri xa majun rejkalen, achi\u02c8el ri niquibij ri israelitas chi c\u02c8o chi niban ri circuncisi\u00f3n chique riche (rixin) chi yecolotej. Y chuka\u02c8 ma tiquinimaj ta quitzij nic\u02c8aj chic winek ri xa niquetzelaj ri kas kitzij."
                },
                "15": {
                    "verse_nr": "15",
                    "verse": "Ri winek ri ch\u02c8ajch\u02c8oj ri quic\u02c8aslen, utz niquitz\u02c8et ronojel ri utz. Yac\u02c8a ri winek ri ma ch\u02c8ajch\u02c8oj ta ri quic\u02c8aslen y ma quiniman ta chuka\u02c8 ri Dios, ronojel ri utz xa itzel niquitz\u02c8et chare, ruma xa yojtajnek ri quina\u02c8oj y ma niquina\u02c8 ta pa c\u00e1nima chi ma utz ta ri quic\u02c8aslen chuwech ri Dios."
                },
                "16": {
                    "verse_nr": "16",
                    "verse": "Niquibij chi quetaman ruwech ri Dios, pero can nik\u02c8alajin chi ma kitzij ta, ruma xa itzel ri niquibanala\u02c8. Ma utz ta yetz\u02c8etetej. Ma yeniman ta tzij. Y majun utzil ri niquiben ta."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ri utzilaj tijonic ri nic\u02c8atzin chi niquetamaj ri kach\u02c8alal - Yac\u02c8a riyit Tito, can tac\u02c8utu\u02c8 ri utzilaj tak ch\u02c8abel chiquiwech ri kach\u02c8alal."
                },
                "2": {
                    "verse_nr": "2",
                    "verse": "Ri rijita\u02c8k tak achi\u02c8a\u02c8 can tiquich\u02c8obo\u02c8 jabel ri yequiben, nic\u02c8atzin chi niquic\u02c8uaj jun utzilaj c\u02c8aslen chiquiwech ri winek, y can tiquik\u02c8ila\u02c8 qui\u02c8 chare ri mac, can choj quec\u02c8oje\u02c8 chupan ri quicukbel c\u02c8u\u02c8x, can tic\u02c8oje\u02c8 ri ajowabel quiq\u02c8ui, y can quecoch\u02c8on."
                },
                "3": {
                    "verse_nr": "3",
                    "verse": "Queri\u02c8 chuka\u02c8 ri rijita\u02c8k tak ixoki\u02c8, yek\u02c8alajin ta chi can quic\u02c8uan jun utzilaj c\u02c8aslen chuwech ri Dios, man ta yek\u02c8aban tzij chiquij winek, man ta yek\u02c8aber, y niquic\u02c8ut ta jun ch\u02c8ajch\u02c8ojlaj c\u02c8aslen chiquiwech ri winek."
                },
                "4": {
                    "verse_nr": "4",
                    "verse": "Y chuka\u02c8 tiquic\u02c8utu\u02c8 chiquiwech ri ixoki\u02c8 ri c\u02c8a ye k\u02c8opoji\u02c8 na chi quecajo\u02c8 ri cachijlal y quecajo\u02c8 ri cal,"
                },
                "5": {
                    "verse_nr": "5",
                    "verse": "chi can tiquik\u02c8ila\u02c8 qui\u02c8 chare ri mac, tiquic\u02c8uaj jun c\u02c8aslen ch\u02c8ajch\u02c8oj, can tiquibana\u02c8 cuenta rupan ri cachoch, utz quina\u02c8oj tiquibana\u02c8 quiq\u02c8ui quinojel, y quequinimaj ri cachijlal, riche (rixin) chi man ta niyok\u02c8otej ri ruch\u02c8abel ri Dios."
                },
                "6": {
                    "verse_nr": "6",
                    "verse": "Que\u02c8apixabaj chuka\u02c8 ri ye c\u02c8ajola\u02c8, chi can tiquik\u02c8ila\u02c8 qui\u02c8 chare ri mac."
                },
                "7": {
                    "verse_nr": "7",
                    "verse": "Y riyit Tito, rajawaxic chuka\u02c8 chi can tac\u02c8uaj jun utzilaj c\u02c8aslen riq\u02c8ui ronojel ri ye\u02c8abanala\u02c8, riche (rixin) chi queri\u02c8 yatoc c\u02c8ambel na\u02c8oj chiquiwech. Can que\u02c8abanala\u02c8 c\u02c8a utzil, y tek ye\u02c8atijoj chare ri ruch\u02c8abel ri Dios, can pa ruchojmil tabana\u02c8 chare. Y tik\u02c8alajin chi can c\u02c8o rejkalen ri nabij."
                },
                "8": {
                    "verse_nr": "8",
                    "verse": "Can tana\u02c8 na c\u02c8a awi\u02c8 riq\u02c8ui ri nabij tek ye\u02c8atijoj, y ronojel ri nabij can pa ruchojmil tabana\u02c8 chare, riche (rixin) chi majun itzel nibix ta chrij. Y ri ye\u02c8etzelan riche (rixin) ri ruch\u02c8abel ri Dios xa xqueq\u02c8uixbitej, ruma majun itzel niquil ta ri xtiquibij chiwij riyix kach\u02c8alal."
                },
                "9": {
                    "verse_nr": "9",
                    "verse": "Y ri kach\u02c8alal ri ye oconek mozo, que\u02c8apixabaj chi tiquinimaj quitzij ri quipatr\u00f3n. Y jabel tiquibana\u02c8 chare ronojel ri samaj ri nibix chique. Y ma tiquitzolij ta ruwech ri quitzij ri quipatr\u00f3n."
                },
                "10": {
                    "verse_nr": "10",
                    "verse": "Ni majun tiquilek\u02c8aj el riq\u02c8ui ri quipatr\u00f3n, xa can tiquitija\u02c8 quik\u02c8ij chi ye\u02c8oc utzilaj tak mozos riche (rixin) chi queri\u02c8 ri quipatr\u00f3n can xtucukuba\u02c8 ruc\u02c8u\u02c8x quiq\u02c8ui. Queri\u02c8 tiquibana\u02c8 riche (rixin) chi queri\u02c8 ri winek can xtiquiya\u02c8 c\u02c8a ruk\u02c8ij ri ruch\u02c8abel ri Dios ri Kacolonel."
                },
                "11": {
                    "verse_nr": "11",
                    "verse": "Ruma ri rutzil ri Dios xok\u02c8alajin wawe\u02c8 chuwech re ruwach\u02c8ulef riche (rixin) chi yojcolotej konojel riyoj ri yoj winek."
                },
                "12": {
                    "verse_nr": "12",
                    "verse": "Y ri\u02c8 nuc\u02c8ut chuka\u02c8 chkawech chi tikaya\u02c8 ca rubanic ronojel ri ma nika ta chuwech ri Dios y ronojel ri itzel tak raynic riche (rixin) re ruwach\u02c8ulef. Re c\u02c8a yojc\u02c8o na re wawe\u02c8 chuwech re ruwach\u02c8ulef, ma tikaya\u02c8 ta k\u02c8ij chare ri mac, xa tikac\u02c8uaj jun c\u02c8aslen choj; jun c\u02c8aslen ri nika chuwech ri Dios."
                },
                "13": {
                    "verse_nr": "13",
                    "verse": "Ruma can koyoben ri utzil ri rutzujun (rusujun) ca ri Dios chi nuya\u02c8 chake chupan ri k\u02c8ij tek xtipe chic jun bey ri nimalaj ka\u2011Dios y Kacolonel Jesucristo, ri can petenak riq\u02c8ui nimalaj ruk\u02c8ij ruc\u02c8ojlen."
                },
                "14": {
                    "verse_nr": "14",
                    "verse": "Riya\u02c8 can ma xupokonaj ta xuya\u02c8 ri\u02c8 pa camic kuma riyoj, riche (rixin) chi xojrucol chuwech ronojel ruwech mac y riche (rixin) chuka\u02c8 chi xuch\u02c8ajch\u02c8ojsaj ri kac\u02c8aslen. Queri\u02c8 xuben chake riche (rixin) chi xoj\u2011oc jun tinamit riche (rixin) Riya\u02c8, jun tinamit ri can riq\u02c8ui ronojel k\u00e1nima nikarayij nikaben ri utz."
                },
                "15": {
                    "verse_nr": "15",
                    "verse": "Ya c\u02c8a ronojel re\u02c8 ri c\u02c8o chi nabij chique; que\u02c8apixabaj chi ma tiquiya\u02c8 ta ca ri utzilaj c\u02c8aslen y que\u02c8apixabaj chi tiquiya\u02c8 ca ri itzel c\u02c8aslen. Man c\u02c8a taxibij ta awi\u02c8 nabij pa ruchojmil chique riche (rixin) chi queri\u02c8 majun xtetzelan ta ri nabij."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ruma ri rutzil ri Dios tek majun chic kamac yojrutz\u02c8et - Can tabij c\u02c8a chique ri kach\u02c8alal chi can quequinimaj ri aj k\u02c8atbel tak tzij. Can tiquinimaj c\u02c8a ri nibix chique, y riq\u02c8ui ronojel c\u00e1nima tiquibana\u02c8 ronojel utzilaj tak samaj."
                },
                "2": {
                    "verse_nr": "2",
                    "verse": "Y tabij chuka\u02c8 chique chi ma tiquibij ta itzel tak tzij chrij jun chic winek, y chi ma tiquiben ta oyowal, xa can utz quina\u02c8oj tiquibana\u02c8 quiq\u02c8ui quinojel, y xa can tiquic\u02c8utu\u02c8 ch\u02c8uch\u02c8ujil quiq\u02c8ui quinojel ri winek."
                },
                "3": {
                    "verse_nr": "3",
                    "verse": "Ruma tek rubanon ca, riyoj chuka\u02c8 yoj nacanek riq\u02c8ui ri kana\u02c8oj. Ma xojniman ta tzij. Sibilaj yoj sachnek. Xa can yoj ximil pa ruk\u02c8a\u02c8 ri itzel raybel; y xbe k\u00e1nima chrij ri quicoten riche (rixin) re ruwach\u02c8ulef. Sibilaj itzel ri kac\u02c8aslen xkac\u02c8uaj. Itzel xkana\u02c8 chique nic\u02c8aj chic ruma chi utz yec\u02c8o. Chikachibil ki\u02c8 xketzelaj ki\u02c8, y ruma chi ma utz ta ri kac\u02c8aslen, xojetzelex cuma ri winek."
                },
                "4": {
                    "verse_nr": "4",
                    "verse": "Yac\u02c8a ri Dios ri Kacolonel xuc\u02c8ut ri rutzil chkawech, y xketamaj c\u02c8a chi Riya\u02c8 quinojel ri winek yerajo\u02c8,"
                },
                "5": {
                    "verse_nr": "5",
                    "verse": "tek xojrucol pe chupan ri kamac. Ma ruma ta chi c\u02c8o utz kabanon. Ma que ta ri\u02c8. Xa ruma xujoyowaj kawech. Y riche (rixin) chi xojrucol can xuben chake chi achi\u02c8el xojalex chic jun bey ruma ch\u02c8ajch\u02c8oj xuben chare ri k\u00e1nima. Y xuben chuka\u02c8 c\u02c8ac\u02c8ac\u02c8 chare ri kac\u02c8aslen, ruma ri Lok\u02c8olaj Esp\u00edritu xoc pa tak k\u00e1nima."
                },
                "6": {
                    "verse_nr": "6",
                    "verse": "Ri Dios xuya\u02c8 ri Lok\u02c8olaj Esp\u00edritu chake, y can pa ruq\u02c8uiyal xuya\u02c8 chake y ya ri Kacolonel Jesucristo ri xucusaj riche (rixin) chi xuya\u02c8 pe ri Lok\u02c8olaj Esp\u00edritu chake."
                },
                "7": {
                    "verse_nr": "7",
                    "verse": "Riche (rixin) chi queri\u02c8 tek kac\u02c8ulun chic ri rutzil ri Dios, Riya\u02c8 yojrutz\u02c8et chi majun chic kamac. Y queri\u02c8 xuben chake riche (rixin) chi ntoc kiche (kixin) ri c\u02c8aslen riche (rixin) xtibe k\u02c8ij xtibe sek, can achi\u02c8el wi ri koyoben."
                },
                "8": {
                    "verse_nr": "8",
                    "verse": "Ronojel re ch\u02c8abel re\u02c8 can kitzij wi, y yec\u02c8are\u02c8 ri nwajo\u02c8 chi can cukul ac\u02c8u\u02c8x chubixic chi can kitzij wi ri nabij riche (rixin) chi queri\u02c8 ri quiniman ri Dios can niquitij ta quik\u02c8ij chi niquiben utzilaj tak samaj, ruma re\u02c8 utz y nic\u02c8atzin chique quinojel ri winek."
                },
                "9": {
                    "verse_nr": "9",
                    "verse": "Yac\u02c8a ri tzij ri xa majun quejkalen, achi\u02c8el ri tzij ri nitzijox chiquij ri winek ri xec\u02c8oje\u02c8 ojer ca, ma que\u02c8awac\u02c8axaj ta. Y chuka\u02c8 ri oyowal ri yequiben ri winek ri xa ma junan ta niquich\u02c8ob chrij ri nubij ri ley riche (rixin) ri Mois\u00e9s, ma que\u02c8awac\u02c8axaj ta chuka\u02c8, ruma ronojel ri tzij ri achi\u02c8el ri\u02c8 xa majun utz nuc\u02c8om pe."
                },
                "10": {
                    "verse_nr": "10",
                    "verse": "Y wi c\u02c8o jun ri nuc\u02c8ut ch\u02c8abel ri xa nuyoj quic\u02c8u\u02c8x ri kach\u02c8alal, y rumari\u02c8 ri kach\u02c8alal niquichop niquitaluj el qui\u02c8, tapixabaj y tabij chare chi ma tuben ta chic queri\u02c8. Y wi abin chic jun bey chare y ma yarunimaj ta, tabij chic jun bey chare. Y wi can ma niniman ta, man chic tac\u02c8om (tac\u02c8ul) ta ruwech."
                },
                "11": {
                    "verse_nr": "11",
                    "verse": "Ruma ri nibano queri\u02c8, nimacun; can nik\u02c8alajin wi chi xa sachnek riq\u02c8ui ri ruch\u02c8obonic, y xa ruyon riya\u02c8 nusiq\u02c8uij (nroyoj) ka ruc\u02c8ayewal pa ruwi\u02c8."
                },
                "12": {
                    "verse_nr": "12",
                    "verse": "Ri nrajo\u02c8 ri Pablo - Y riyin xtintek el ri kach\u02c8alal Artemas awuq\u02c8ui o ri kach\u02c8alal T\u00edquico. Y tek xtapon awuq\u02c8ui jun chique riye\u02c8, chanin yape pa tinamit Nic\u00f3polis. Ruma nch\u02c8obon chi yibec\u02c8oje\u02c8 chiri\u02c8 pa ruk\u02c8ijul ri job."
                },
                "13": {
                    "verse_nr": "13",
                    "verse": "Y ri kach\u02c8alal Zenas ri nik\u02c8axan rubixic ri nubij ri ley y ri kach\u02c8alal Apolos, can tatija\u02c8 ak\u02c8ij chi naya\u02c8 el ronojel ri nic\u02c8atzin chique riche (rixin) ri quibey, riche (rixin) chi queri\u02c8 c\u02c8o ronojel ri nic\u02c8atzin chique."
                },
                "14": {
                    "verse_nr": "14",
                    "verse": "Y ri kach\u02c8alal tiquetamaj c\u02c8a niquiben utzilaj tak samaj. Quequito\u02c8 c\u02c8a ri nic\u02c8atzin quito\u02c8ic, riche (rixin) chi niwachin jabel ri quic\u02c8aslen."
                },
                "15": {
                    "verse_nr": "15",
                    "verse": "Ri ruq\u02c8uisbel tak ch\u02c8abel chare re wuj re\u02c8 - Quinojel c\u02c8a ri kach\u02c8alal ri yec\u02c8o wuq\u02c8ui niquitek el rutzil awech. Y taya\u02c8 c\u02c8a chuka\u02c8 rutzil quiwech ri can yojcajo\u02c8, ri can junan kawech quiq\u02c8ui ruma kacukuban kac\u02c8u\u02c8x riq\u02c8ui ri Jesucristo. Ri rutzil ri Dios xtic\u02c8oje\u02c8 ta c\u02c8a iwuq\u02c8ui chi\u02c8iwonojel. Am\u00e9n."
                }
            }
        }
    }
}