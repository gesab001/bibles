{
    "version": "NGU",
    "book_name": "Ephesians",
    "book_nr": "49",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\ufeff EFESIOS - ITLAJCUILOL ON AP\u00d3STOL SAN PABLO PARA ON EFESIOS - Pablo oquintlajcuilhuij on tlaneltocaquej ne ipan on hueyican itoca Efeso - Nejhua, Pablo, ican iyojlo Dios, niiap\u00f3stol Jesucristo. Niquijcuilohua yejhua in tlajcuilolamatl para nemejhuamej yejhuan nenteyaxcahuan itech Dios, yejhuan nenchantij ne ipan on hueyican itoca Efeso, niman yejhuan nochipa nenquichihuaj on tlen Cristo Jes\u00fas quinequi."
                },
                "2": {
                    "verse_nr": "2",
                    "verse": "Ma Dios toTajtzin niman toTeco Jesucristo mechtiochihuacan, niman mechmacacan yolsehuilistli."
                },
                "3": {
                    "verse_nr": "3",
                    "verse": "Ma ticyectenehuacan Dios ipampa nochi on tlen otechchihuilij - Ma ticyectenehuacan Dios, iTajtzin toTeco Jesucristo, yejhuan otechtiochiu ican nochi ocse tlamantic tlatiochihualistli para toalma ijcon quen yejhuamej ne ilhuicac quipiaj. Yejhua otechtiochiu pampa san secan itech tinemij ihuan Cristo."
                },
                "4": {
                    "verse_nr": "4",
                    "verse": "Ijcuac in tlalticpactli xe oncatca, Dios otechtlapejpenij para tinemisquej san secan ihuan Cristo. Otechtlapejpenij para ticpiasquej toyojlo chipahuac, niman para xticpiasquej tlajtlacojli ne ixpan Dios."
                },
                "5": {
                    "verse_nr": "5",
                    "verse": "Ican tetlajsojtlalistli, ijcuac xe tzimpehua in tlalticpactli, Dios oquitlalij iyojlo para techselis quen iconehuan itechcopa Jesucristo ijcon quen oquinec."
                },
                "6": {
                    "verse_nr": "6",
                    "verse": "Ijcon oquichiu para nochi tlacatl ma quiyectenehua ipampa on ihueyi teicnelilis yejhuan xsan oquitemachiu ica otechmacac itechcopa itlajsojcaConetzin."
                },
                "7": {
                    "verse_nr": "7",
                    "verse": "ItlajsojcaConetzin oquitlaxtlau ican iyesyo totlajtlacolhuan, niman aman Dios yotechtlapojpolhuilij ican ihueyi teicnelilis."
                },
                "8": {
                    "verse_nr": "8",
                    "verse": "Dios otechititij miyec iteicnelilis, niman otechmacac nochi tlamatquilistli niman cajsicamatilistli."
                },
                "9": {
                    "verse_nr": "9",
                    "verse": "Yejhua otechpanextilij quen oquinec on tlen xacaj quimatiya. Otechpanextilij on tlen quichihuas itechcopa Cristo."
                },
                "10": {
                    "verse_nr": "10",
                    "verse": "Yejhua in tlen otechpanextilij nochihuas ijcuac tlamis in tonaltin. Ipan on tonaltin, Dios quisentlalis nochi tlajtlamach yejhuan oquitlalij ne ilhuicac niman nican ipan in tlalticpactli para Cristo quimandaros."
                },
                "11": {
                    "verse_nr": "11",
                    "verse": "Pampa tinemij san secan ihuan Cristo, Dios otechmacac toherencia. Ijcuac in tlalticpactli xe oncatca, Dios otechtlapejpenij para techmacas yejhua on herencia quen yejhua oquinec. Nochi tlajtlamach tlen yejhua quichihua, quichihua quen yejhua quinequi, pampa yejhua quichihua nochi quen yejhua quita cuajli."
                },
                "12": {
                    "verse_nr": "12",
                    "verse": "Yejhua ijcon oquichiu para tejhuamej, yejhuan tihebreos niman yejhuan achtopa oticneltocaquej Cristo, ma tinemican quen yejhua cuelita para huelis quiyectenehuilisquej ihueyilis."
                },
                "13": {
                    "verse_nr": "13",
                    "verse": "Niman no ijqui nemejhuamej yejhuan xnenhebreos onenquineltocaquej Jesucristo, ijcuac onencacquej on temachtilistli yejhuan tlen melahuac, on cuajli tlajtojli yejhuan quitemaca temaquixtilistli. Niman ijcuac onenquineltocaquej, Dios omechsellaroj ica on Esp\u00edritu Santo yejhuan omechprometerohuilijca. Niman ijcon nenteyaxcahuan yejhua itech."
                },
                "14": {
                    "verse_nr": "14",
                    "verse": "Aman ica tohuan nemi on Esp\u00edritu Santo, yejhua techmelajcaititia ica melahuac Dios techmacas on herencia yejhuan otechprometerohuilij. Niman techmelajcaititijtias hasta ipan on tonajli ijcuac Dios techmacas toherencia. Yejhua ijcon quichihua para tejhuamej ma ticyectenehuacan ihueyilis."
                },
                "15": {
                    "verse_nr": "15",
                    "verse": "Pablo quitlajtlanilia Dios ma quinmamaca tlamatquilistli on iconehuan - Nejhua nicmati ica nemotlaneltoc nenquipiaj itech toTeco Jes\u00fas, niman nenquipiaj nemotetlajsojtlalis itech on yejhuan iyaxcahuan Dios."
                },
                "16": {
                    "verse_nr": "16",
                    "verse": "Yejhua ica xnicajcahua ica nicmaca tlaxtlahuijli Dios nemopampa. Nemechelnamiqui ipan nooraci\u00f3n,"
                },
                "17": {
                    "verse_nr": "17",
                    "verse": "niman nictlajtlanilia iDios toTeco Jesucristo, on tohueyiTajtzin, para ma mechmaca itechcopa on iEsp\u00edritu Santo tlamatquilistli niman cajsicamatilistli para m\u00e1s cuajli sa no yejhua nenquixmatisquej."
                },
                "18": {
                    "verse_nr": "18",
                    "verse": "No nictlajtlanilia Dios ma mechpannextili ipan nemocajsicamatilis tlinon on tlamachalistli yejhuan ica omechnotz para nenquiselisquej, niman quen sanoyej hueyi herencia yejhuan Dios quinmaca iteyaxcahuan."
                },
                "19": {
                    "verse_nr": "19",
                    "verse": "No nictlajtlanilia ma mechpannextili quen sanoyej hueyi ipoder yejhuan topan tequiti yejhuan titlaneltocaj. Xacaj hueli quita quech ica hueyi on poder. Yejhua in poder sa no yejhua on yejhuan Dios oquiteititij ican sanoyej miyec icojtilis"
                },
                "20": {
                    "verse_nr": "20",
                    "verse": "ijcuac oquiyolitij niman oquetzteu Cristo ipan itlalcon, niman oquitlalij iyecmacopa ne ilhuicac."
                },
                "21": {
                    "verse_nr": "21",
                    "verse": "Aman Cristo quinnahuatia nochimej on yejhuan tlayecanquej, nochimej on yejhuan tequihuajquej, nochimej on yejhuan quipiaj poder, nochimej on yejhuan huejhueyixtoquej niman nochimej on yejhuan san tlinon ica huelisquej notenehuasquej ipan in tonaltin niman no ipan on tonaltin huajlas."
                },
                "22": {
                    "verse_nr": "22",
                    "verse": "Dios nochi yoquimactilij Cristo para quinahuatis. Niman no oquitlalij Cristo quen intzontecon nochimej on tlaneltocaquej yejhuan sa no yejhuamej nochihuaj quen itiopan."
                },
                "23": {
                    "verse_nr": "23",
                    "verse": "Niman itiopan sa no yejhua icuerpo Cristo. Yejhua quitemiltia on icuerpo ican iEsp\u00edritu sa no ijqui quen on iEsp\u00edritu nemi nochihuiyan."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Timaquisaj ican itetlajsojtlalis Dios - Achtoj nemoalmas mictoyaj ixpan Dios ipampa on tlen xcuajli onenquichijquej niman ipampa on nemotlajtlacolhuan."
                },
                "2": {
                    "verse_nr": "2",
                    "verse": "Nemohuicayaj quen on ocsequimej tlacamej yejhuan nemij ipan in tlalticpactli. Nenquitlacamatiyaj on xcuajli esp\u00edritu itoca diablo yejhuan quinnahuatia ican ipoder on xcuajcualtin esp\u00edritus ne tlacpac ipan ajacatl. Yejhua no aman tequiti ipan inyojlo on yejhuan xquitlacamatij Dios."
                },
                "3": {
                    "verse_nr": "3",
                    "verse": "Ipan ocse tonaltin, tinochimej ijcon tinemiyaj. Tictlacamatiyaj on xcuajli toelehuilis. Ticchihuayaj nochi tlajtlamach tlen xcuajli yejhuan quinequiya totlalnacayo niman totlamachilis. Yejhua ica, tej, pampa ijcon ticchihuayaj, tiayaj itech ihueyitlahuel Dios sa no ijqui quen ocsequimej yahuij."
                },
                "4": {
                    "verse_nr": "4",
                    "verse": "Pero Dios ican ihueyi teicnelilis niman miyec tetlajsojtlalistli"
                },
                "5": {
                    "verse_nr": "5",
                    "verse": "oquinyolitij toalmas san secan ihuan Cristo, masqui toalmas mictoyaj ixpan ipampa totlajtlacol. Dios omechmaquixtij ican iteicnelilis."
                },
                "6": {
                    "verse_nr": "6",
                    "verse": "No ijqui Dios otechquetzteu ihuan Cristo Jes\u00fas, niman otechsehuij ne ilhuicac campa sa no Cristo yehuaticaj."
                },
                "7": {
                    "verse_nr": "7",
                    "verse": "Oquichiu yejhua in para quiteititia para nochipa quen sanoyej hueyi iteicnelilis yejhuan xhueli tiquitaj quech ica hueyi niman on tetlajsojtlalistli yejhuan techmaca itechcopa Cristo."
                },
                "8": {
                    "verse_nr": "8",
                    "verse": "Ijcon, tej, Dios ican ihueyi teicnelilis omechmaquixtij itechcopa nemotlaneltoc itech Cristo. In temaquixtilistli onenquiselijquej xpampa itlaj yejhuan cuajli onenquichijquej, yej pampa Dios omechtlayocolij."
                },
                "9": {
                    "verse_nr": "9",
                    "verse": "In temaquixtilistli xticseliaj itechcopa on cuajli tequitl yejhuan ticchihuaj, para ijcon xacaj huelis ica nohueyimatis."
                },
                "10": {
                    "verse_nr": "10",
                    "verse": "Dios otechchijchiu. Niman yejhua otechchijchiu itechcopa Cristo Jes\u00fas para ma ticchihuacan tlen cuajli tequitl yejhuan Dios desde ye huejcahui oquitlalij para ma ticchihuacan."
                },
                "11": {
                    "verse_nr": "11",
                    "verse": "Yolsehuilistli yejhuan ticpiaj itechcopa Cristo - Nemejhuamej xonentlacatquej hebreos, niman on hebreos xomechtlacaitaquej, pampa xacaj omechtlalilij on nescayotl ipan nemonacayo itoca circuncisi\u00f3n quen yejhuamej."
                },
                "12": {
                    "verse_nr": "12",
                    "verse": "Yejhua ica, xquelnamiquican ica ipan on tonaltin catca, nemejhuamej nenxelijticatcaj itech Cristo. No ijqui nenxelijticatcaj intech on hebreos de Israel yejhuan iconehuan Dios, niman xihuan nemonelohuayaj on pactos yejhuan Dios quimpiaya inhuan on hebreos. Nennemiyaj ipan in tlalticpactli xican tlamachalistli niman xihuan Dios."
                },
                "13": {
                    "verse_nr": "13",
                    "verse": "Pero aman nennemij san secan itech Cristo Jes\u00fas. Nemejhuamej yejhuan huejca nennemiyaj itech Dios, sa no yejhua omechnisiutlalij itechcopa iyesyo Cristo ijcuac omic."
                },
                "14": {
                    "verse_nr": "14",
                    "verse": "Cristo otechyoltlalico ijcuac otechtlalij san secan inhuan on hebreos niman on yejhuan xhebreos. Oquipopoloj on tlahuejli yejhuan techxelojticatca quen itlaj tepantli."
                },
                "15": {
                    "verse_nr": "15",
                    "verse": "Ijcuac in oquichiu, onotemacac sa no yejhua ne ipan on cojnepanojli para oquipopoloj on ley yejhuan quipiaya tlanahuatiltin niman ocsequi iasica. Oquichiu para san secan quinsentlalia on hebreos niman yejhuan xhebreos, niman ijqui oquinmacac yolsehuilistli."
                },
                "16": {
                    "verse_nr": "16",
                    "verse": "Itechcopa imiquilis Cristo ne ipan icojnepanol, no oquipopoloj on tlahuejli yejhuan oncatca intzajlan Dios niman on tlacamej yejhuan sanquen hebreos niman on xhebreos. Ijcon oquinsentlalij on hebreos niman xhebreos san secan quen se cuerpo ican yolsehuilistli san secan ihuan Dios."
                },
                "17": {
                    "verse_nr": "17",
                    "verse": "Cristo ohuajlaj niman oquiteijlij on cuajli tlamachtijli de yolsehuilistli nemotech yejhuan xnenhebreos, yejhuan huejca nennemiyaj itech Dios, niman intech on hebreos yejhuan nisiu nemiyaj."
                },
                "18": {
                    "verse_nr": "18",
                    "verse": "Aman itechcopa Cristo, tla tihebreos noso ca, tihuelisquej tiasquej itech toTajtzin san ican se Esp\u00edritu."
                },
                "19": {
                    "verse_nr": "19",
                    "verse": "Aman, tej, nemejhuamej nenchanejquej. Xoc nennemij quen on tlacamej yejhuan san tepal chantij ne campa tetlalpan, pero Dios mechnahuatia sa no ijqui quen quinnahuatia on ocsequimej iyaxcahuan."
                },
                "20": {
                    "verse_nr": "20",
                    "verse": "Nemejhuamej no nennemij ipan on cimiento yejhuan Dios oquitlalij ica on iap\u00f3stoles niman on tiotlajtojquej. Ijcon quen yejhua on tlacatl, ijcuac quichijchihua se cimiento para ical, quitlalia se tetl yejhuan m\u00e1s hueyi, itoca \u201cyacatztica\u201d, niman itech noyecana para cuajli nochi quichijchihua on ical; Dios no oquitlalij ipan on icimiento se tetl yejhuan m\u00e1s hueyixticaj, niman on tetl sa no yejhua Cristo Jes\u00fas."
                },
                "21": {
                    "verse_nr": "21",
                    "verse": "On cajli cuajli noquitzquia ihuan Cristo niman noscaltia para nochihua se tiopan yejyeticaj itech toTeco."
                },
                "22": {
                    "verse_nr": "22",
                    "verse": "Ijcon nemejhuamej san secan ihuan Cristo, nemosentlaliaj ihuan nochimej on ocsequimej para nemochihuaj se cajli campa Dios nemi ican iEsp\u00edritu Santo."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Pablo tequiti intzajlan on yejhuan xhebreos - Nejhua, Pablo, nitzacuticaj pampa nicteijlia on cuajli tlajtojli yejhuan quitemaca temaquixtilistli nemotzajlan nemejhuamej yejhuan xnenhebreos."
                },
                "2": {
                    "verse_nr": "2",
                    "verse": "Nicuitia ye nenquimatztoquej quen Dios onechmactilij in tequitl para nemechijlis nemejhuamej yejhuan xnenhebreos ica iteicnelilis."
                },
                "3": {
                    "verse_nr": "3",
                    "verse": "Dios onechmachiltij on tlen iyanticatca quen yonemechijcuilohuilij ican quesqui tlajtojli."
                },
                "4": {
                    "verse_nr": "4",
                    "verse": "Ijcuac nenquimomachtisquej in tlajcuilolamatl, huelis nenquimatisquej tlinon niquixmati ica on yejhuan iyanticatca itech Cristo."
                },
                "5": {
                    "verse_nr": "5",
                    "verse": "On tlen iyanticatca itech Dios, xacaj oquipantlantilij ipan ocse tonaltin, pero aman ican iEsp\u00edritu Santo quimpantlantilia on yejyetoquej ap\u00f3stoles niman tiotlajtojquej."
                },
                "6": {
                    "verse_nr": "6",
                    "verse": "On ichtacayotl sa no yejhua in ica itechcopa on cuajli tlajtojli yejhuan quitemaca temaquixtilistli, on yejhuan xhebreos sa no yejhua on herencia quiseliaj yejhuan inherencia on hebreos, niman san secan nemij ipan se tlalnacayotl. No ijqui aman san secan quiselisquej on tlen Dios oquitlalij ipan ipromesa."
                },
                "7": {
                    "verse_nr": "7",
                    "verse": "Pampa ihueyi teicnelilis yejhuan onechmacac, Dios onechtlalij para nicteijlia in cuajli tlajtojli yejhuan quitemaca temaquixtilistli. Niman yejhua onechmacac iteicnelilis itechcopa ipoder yejhuan oquipatlac nonemilis."
                },
                "8": {
                    "verse_nr": "8",
                    "verse": "Masqui m\u00e1s nipitentzin xquen on yejhuan pipitiquej iyaxcahuan Dios, yejhua ican iteicnelilis onechmacac in tequitl para niquimijlis on yejhuan xhebreos ica irriquezas Cristo yejhuan xhuelis tictemachihuasquej."
                },
                "9": {
                    "verse_nr": "9",
                    "verse": "Niman no onechmactilij para niquintitis nochimej ica Dios no temaquixtijquetl de on yejhuan xhebreos. Dios yejhuan oquitlalij nochi tlen oncaj niman tlen yolticaj, xoquipantlantij on tlen iichtaca oncatca ijcuac otzimpeu in tlalticpactli, yej hasta aman."
                },
                "10": {
                    "verse_nr": "10",
                    "verse": "Ijcon onochiu para aman intechcopa on tlaneltocaquej, nochimej on yejhuan huejhueyixtoquej niman on yejhuan quipiaj tequihuajyotl ne ilhuicac, ma quixmatican itlamatquilis Dios ipan nochi tlen oncaj."
                },
                "11": {
                    "verse_nr": "11",
                    "verse": "Niman ijcon quen oquitlalij iyojlo, ijcuac xe oncatca in tlalticpactli, ijqui Dios oquichiu itechcopa Cristo."
                },
                "12": {
                    "verse_nr": "12",
                    "verse": "Niman aman san secan ihuan Cristo xtitomojtiaj para ticnisihuiyaj Dios ican nochi toyojlo, pampa ticneltocaj Cristo."
                },
                "13": {
                    "verse_nr": "13",
                    "verse": "Yejhua ica, nemechtlajtlanilia ma ca nencajcahuasquej ica nenquitequichihuilisquej Dios ipampa on tlen niquijyohuiya nemopampa. Yejhua in tlen niquijyohuiya yejhua cuajli para nemejhuamej niman mechmaca tlacaitalistli."
                },
                "14": {
                    "verse_nr": "14",
                    "verse": "Itetlajsojtlalis Cristo - Yejhua ica in, tej, ninotlacuenquetza ixpan iTajtzin toTeco Jesucristo,"
                },
                "15": {
                    "verse_nr": "15",
                    "verse": "yejhuan nochi quech familias yejhuan nemij ne ilhuicac niman nican ipan in tlalticpactli itech quiseliaj intoca."
                },
                "16": {
                    "verse_nr": "16",
                    "verse": "Nictlajtlanilia toTajtzin ma cojtili nemoalma itechcopa iEsp\u00edritu ican ipoder yejhuan quisa itech ihueyi riquezas,"
                },
                "17": {
                    "verse_nr": "17",
                    "verse": "para Cristo ma nemi ipan nemoyojlo itechcopa nemotlaneltoc. Niman nictlajtlanilia Dios para nemejhuamej xmocojtilican ipan on tetlajsojtlalistli yejhuan nenquipiaj quen se cojtli yejhuan huejcatlan noquitzquia ican inelhuayo, niman quen se cajli yejhuan huejcatlan tzimpehua."
                },
                "18": {
                    "verse_nr": "18",
                    "verse": "Niman no nictlajtlanilia Dios para nemejhuamej cuajli xcajsicamatican inhuan nochimej on iyaxcahuan, quen itlaj sanoyej patlahuac, niman hueyac, niman huejcatlan, niman tlacpac on itetlajsojtlalis Cristo."
                },
                "19": {
                    "verse_nr": "19",
                    "verse": "Tej, nictlajtlanilia Dios para nemejhuamej xquixmatican on itetlajsojtlalis, masqui xqueman huelis nochi cuajli nencajsicamatisquej on itetlajsojtlalis, niman para nentemisquej ica sa no yejhua Dios."
                },
                "20": {
                    "verse_nr": "20",
                    "verse": "Niman aman, ma ticmacacan hueyilistli Dios yejhuan hueli quichihuas miyec m\u00e1s de on yejhuan tejhuamej hueli tictlajtlaniaj noso on yejhuan ticnemiliaj, pampa ipoder topan tequiti."
                },
                "21": {
                    "verse_nr": "21",
                    "verse": "Ma quipia hueyilistli Dios itechcopa on tlaneltocaquej niman itechcopa Cristo Jes\u00fas para nochipa. Ma ijqui nochihua."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "San secan tinemij itechcopa on Esp\u00edritu - Yejhua ica nejhua, yejhuan nitzacuticaj pampa nitequiti para toTeco, sanoyej nemechtlajtlanilia ica xmohuicacan quen quitocarohua nenquichihuasquej para cuajli ihuan nemocahuasquej ijcon quen Dios omechnotz para nenquichihuasquej."
                },
                "2": {
                    "verse_nr": "2",
                    "verse": "Nemejhuamej ma ca xmohueyimatican, yej xmonotzacan ican yolyemanalistli. Xquimijyohuican semej ihuan ocsequimej niman xquimpalehuican ica on tetlajsojtlalistli yejhuan nenquipiaj."
                },
                "3": {
                    "verse_nr": "3",
                    "verse": "Xchihuacan canica para xmejehuacan ijcon quen aman san secan nennemij itechcopa on Esp\u00edritu. Niman xcahuilican on Esp\u00edritu ma mechmaca yolsehuilistli yejhuan mechsentlalia semej ihuan ocsequimej."
                },
                "4": {
                    "verse_nr": "4",
                    "verse": "Nochimej nemejhuamej san secan nenteyaxcahuan ne itech Dios. Niman no san se Esp\u00edritu mechsentlalia ijcon quen Dios san se tlamachalistli omechmacac ijcuac omechnotz."
                },
                "5": {
                    "verse_nr": "5",
                    "verse": "San se nemi teTeco para nochimej, san se tlaneltoctli para nochimej, san se tlacuatequilistli para nochimej,"
                },
                "6": {
                    "verse_nr": "6",
                    "verse": "niman nemi san se Dios niman Tajtli para nochimej. Yejhua teTeco impan nochimej, niman tequiti impan nochimej, niman no nemi impan nochimej."
                },
                "7": {
                    "verse_nr": "7",
                    "verse": "Cristo cada se ocse tlamantic otechmacac tetlayocolilti yejhuan techhueliltia ticchihuaj on tlen aman hueli ticchihua. Yejhua otechmacac cada tisesentemej on tetlayocoliltin yejhuan oquinec para tihuelisquej tictequipanosquej Dios."
                },
                "8": {
                    "verse_nr": "8",
                    "verse": "Yejhua ica in Yectlajcuilojli quijtohua: Ijcuac otlejcoc ne ilhuicac, oquinmanahuijteu on yejhuan tzacuticatcaj ican tlajtlacojli, niman oquinmacateu on tetlayocoliltin on tlacamej."
                },
                "9": {
                    "verse_nr": "9",
                    "verse": "\u00bfNiman tlinon quijtosnequi yejhua on ica otlejcoc? Quijtosnequi ica achtopa otemoc ne campa m\u00e1s tlatzintlan ipan in tlalticpactli."
                },
                "10": {
                    "verse_nr": "10",
                    "verse": "On yejhuan otemoc sa no yejhua on yejhuan otlejcoc ne campa m\u00e1s tlacpac de nochi cielos, para sa no yejhua quitemiltia nochihuiyan ican iEsp\u00edritu."
                },
                "11": {
                    "verse_nr": "11",
                    "verse": "Niman on tlacamej oquinmacac tetlayocolijli de huelilistli. Sequimej oquinhueliltij para ap\u00f3stoles, sequimej oquinhueliltij para tiotlajtojquej, sequimej oquinhueliltij tenojnotzasquej ica on cuajli tlajtojli yejhuan quitemaca temaquixtilistli, ocsequimej oquinhueliltij para pastores niman temachtijquej."
                },
                "12": {
                    "verse_nr": "12",
                    "verse": "Ijcon oquintlalij itequitcahuan para quinyectlalisquej nochimej on yejhuan iyaxcahuan Dios para ijcon yejhuamej huelisquej quitequipanosquej Dios, niman ijqui quiscaltisquej icuerpo Cristo."
                },
                "13": {
                    "verse_nr": "13",
                    "verse": "Niman ijcon tinochimej tinemisquej san secan itech on tlaneltoctli niman ipan on tlaixmachilistli ica iConetzin Dios. Ijcon ticojtitiasquej ipan tonemilis, niman tichicajtiasquej no ijqui quen Cristo."
                },
                "14": {
                    "verse_nr": "14",
                    "verse": "Yejhua ica xoc titohuicasquej quen coconej yejhuan ijcuac quinmachtiaj yencuic temachtiltin nimantzin quipatlatetzij intlamachilis, niman onxinij ipan tlacajcayahualistli, pampa quincajcayahuaj on tlacamej yejhuan sanoyej quimatij quen tlacajcayahuasquej. Yejhuamej quinhuicasnequej ipan on ojtli xcuajli."
                },
                "15": {
                    "verse_nr": "15",
                    "verse": "Yej ma tiquijtocan on tlen melahuac ican tetlajsojtlalistli, niman nochipa ma titoscaltican ican nochi tlen cuajli para tinemisquej quen Cristo yejhuan tlayecanquetl ipan on cuerpo."
                },
                "16": {
                    "verse_nr": "16",
                    "verse": "Itechcopa Cristo nochi iconehuan Dios sajsalijtoquej san secan quen se cuerpo yejhuan cuajli sajsalijticaj nochihuiyan. Ijcuac cada parte icuerpo Cristo cuajli tequiti, nochi cuajli noscaltia niman nochicahualtijtiu ican tetlajsojtlalistli."
                },
                "17": {
                    "verse_nr": "17",
                    "verse": "Yencuic nemilistli itech Cristo - Yejhua in, tej, yejhua nemechijlia, niman nemechmactilia ican itlanahuatil toTeco ica ma ca sa xnemican quen yejhuamej on ocsequimej xhebreos yejhuan xquixmatij Dios. Yejhuamej quinemiliaj on tlajtlamach yejhuan sanenca."
                },
                "18": {
                    "verse_nr": "18",
                    "verse": "Quipiaj intlamachilis yejhuan xhueli cuajli tlanemiliaj. Yejhuamej xquipiaj on nemilistli yejhuan hualehua itech Dios, pampa xtlamatquej niman yoltechicajquej."
                },
                "19": {
                    "verse_nr": "19",
                    "verse": "Yejhuamej yoquipolojquej intlamachilis de pinahualistli, niman quichijtetzij nochi tlen xcuajli yejhuan hualeu ipan intlamachilis. Yejhua ica sanoyej cuelitaj quichihuaj nochi tlajtlamach tlen xchipahuac."
                },
                "20": {
                    "verse_nr": "20",
                    "verse": "Pero nemejhuamej xomechmachtijquej itech Cristo para no ijqui nenquichihuasquej."
                },
                "21": {
                    "verse_nr": "21",
                    "verse": "Melahuac onencacquej ica yejhua, niman omechmachtijquej on tlen melahuac yejhuan oncaj itech Jes\u00fas."
                },
                "22": {
                    "verse_nr": "22",
                    "verse": "Ijcon quen se quixtia itlaquen ijcuac yotlajlohuac, no ijqui xcajcahuacan on xcuajli nemoelehuilis yejhuan itlajcauqui niman mechcajcayahuaya."
                },
                "23": {
                    "verse_nr": "23",
                    "verse": "Nemejhuamej xcahuilican Dios para cuajli ma quiyencuili nemoyojlo niman nemocajsicamatilis."
                },
                "24": {
                    "verse_nr": "24",
                    "verse": "Niman ijcon quen se tlacatl notlaquentia ican itlaquen chipahuac, nemejhuamej no xmotlaquentican ica on yencuic nemilistli yejhuan Dios quitemacac. Xmelajcanemican quen Dios yolmelajqui niman yolchipahuac."
                },
                "25": {
                    "verse_nr": "25",
                    "verse": "Yejhua ica, ma ca sa xtecajcayahuacan, yej cada se de nemejhuamej xquijtocan on tlen melahuac inhuan tocnihuan, pampa tinochimej tinemij ipan san se cuerpo."
                },
                "26": {
                    "verse_nr": "26",
                    "verse": "Tla nencualanij, ma ca xtlajtlacocan. Niman on tlahuejli ma ca xpiacan nochi tonajli, yej saniman xmoyoltlalican."
                },
                "27": {
                    "verse_nr": "27",
                    "verse": "Niman ma ca xcahuilican on diablo ma mechchihualti nenquichihuasquej nion achijtzin on tlen xcuajli."
                },
                "28": {
                    "verse_nr": "28",
                    "verse": "Yejhuan tlachtequi, ma cajcahua ica tlachtequi, niman ma pehua tequiti. Niman ma quichihua on tequitl yejhuan ica cuajli quitlacaitasquej. Ma tequiti para ma quipia tlinon quinmacas on yejhuan mayanquej."
                },
                "29": {
                    "verse_nr": "29",
                    "verse": "Ma ca sa xquijtocan on xcuajli tlajtojli, yej san xquijtocan tlen cuajli yejhuan quimpalehuis ocsequimej noscaltis intlaneltoc, niman quinmacas tlatiochihualistli on yejhuan caquisquej."
                },
                "30": {
                    "verse_nr": "30",
                    "verse": "Ma ca xcajmanacan iEsp\u00edritu Dios yejhuan yolchipahuac, pampa ica on Esp\u00edritu nemejhuamej omechsellarojquej para nesi ica neniconehuan Dios hasta ipan on tonajli ijcuac Cristo totemaquixtijcau yejcos para caxijtis totemaquixtilis."
                },
                "31": {
                    "verse_nr": "31",
                    "verse": "Xmoquixtilican nochi tecuatotonalistli, nochi xcuajli elehuilistli, nochi tlahuejli, nochi tzajtzilistli, nochi tetejtenehualistli niman nochi xecyotl."
                },
                "32": {
                    "verse_nr": "32",
                    "verse": "Yej ocse tlamantic xnemican. Nemejhuamej xtenotzacan, niman xmoyolyemanilican ihuan ocsequimej, niman xmotlapojpolhuican ihuan ocsequimej ijcon quen Dios omechtlapojpolhuij itechcopa Cristo."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ijquin nonequi nemisquej iconehuan Dios - Yejhua ica xmohuicacan itech ica Dios para nennemisquej quen yejhua, pampa nemejhuamej nentetlajsojcaconehuan yejhua itech."
                },
                "2": {
                    "verse_nr": "2",
                    "verse": "Niman xquintlajsojtlacan ocsequimej sa no ijqui quen Cristo otechtlajsojtlac. Yejhua onohuentlalij topampa quen se ofrenda niman se huentli yejhuan sanoyej ajhuiyac itech Dios."
                },
                "3": {
                    "verse_nr": "3",
                    "verse": "Aman pampa nemejhuamej ye neniyaxcahuan Dios, ma ca nion achijtzin xtenehuacan on ahuilnemilistli, nion itlaj ocse yejhuan xchipahuac, nion itlaj yejhuan hueyi elehuilistli."
                },
                "4": {
                    "verse_nr": "4",
                    "verse": "Ma ca xtlajtlajtocan ica on tlen tepinajtij, nion yejhua on tlen xquipia tlamachilistli, noso on xcuajli camanajli, pampa yejhua in tlajtlamach xtechtocarohua para tiquijtosquej, yej ma ticmacacan tlaxtlahuijli Dios."
                },
                "5": {
                    "verse_nr": "5",
                    "verse": "Tej, ye nenquimatztoquej ica ne campa Cristo niman Dios tlamandarohua, on yejhuan quistinemi ipan ahuilnemilistli, noso yejhuan yolchipahuac, noso yejhuan nochi quinoyaxcatisnequi xhuelis calaquis. On yejhuan nochi quinoyaxcatisnequi xhuelis calaquis, pampa on tlen sanoyej quinequi sa no ijqui quen quinyectenehuasquia on tlamachijchihualtin intajtzitzihuan."
                },
                "6": {
                    "verse_nr": "6",
                    "verse": "Ma ca xcahuilican yacaj mechcajcayahuas ica on tlajtoltin yejhuan xquipia tlamachilistli, pampa melahuac ipampa in tlajtlamach tlen xcuajli huajlau ihueyitlahuel Dios impan yejhuamej on yejhuan xquitlacamatij."
                },
                "7": {
                    "verse_nr": "7",
                    "verse": "Yejhua ica ma ca inhuan xmonelocan."
                },
                "8": {
                    "verse_nr": "8",
                    "verse": "Ipan ocse tonaltin onenquichijquej on tlen xcuajli. Pero aman nenquichihuaj on tlen cuajli, pampa nennemij san secan ihuan toTeco. Yejhua ica xnemican ipan itlahuil Dios niman xchihuacan tlen cuajli."
                },
                "9": {
                    "verse_nr": "9",
                    "verse": "Nochimej on yejhuan nemij ipan on tlahuijli quijtohuaj on tlen melahuac, niman quichihuaj on tlen cuajli, niman yolmelajquej."
                },
                "10": {
                    "verse_nr": "10",
                    "verse": "Xtejtemocan quen huelis nenquipactisquej toTeco."
                },
                "11": {
                    "verse_nr": "11",
                    "verse": "Ma ca xchihuacan on xcuajli yejhuan on tlajtlacolejquej quichihuaj. On tlajtlamach xcuajli tepalehuis. Pero ijcuac nenquitasquej ica quichihuaj on tlen xcuajli, xquimpannextilican on intlajtlacol."
                },
                "12": {
                    "verse_nr": "12",
                    "verse": "Tepinajtij para tiquijtosquej on tlen yejhuamej quichtacachihuaj."
                },
                "13": {
                    "verse_nr": "13",
                    "verse": "Pero ijcuac se quimpannextilia on intlajtlacol ican itlahuil Dios, quintitia ica yejhuamej sanoyej xcuajcualtin, pampa on tlahuijli hueli quipannextia nochi."
                },
                "14": {
                    "verse_nr": "14",
                    "verse": "Yejhua ica nijtohua: Xtlacha tejhua yejhuan ticochi. Xmoquetztehua niman xquisa ne intzajlan on mimiquej yejhuan quichihuaj on tlen xcuajli. Tla ijcon ticchihuas, Cristo mitztlahuilhuis. (In quijtosnequi Cristo mitzmaquixtis.)"
                },
                "15": {
                    "verse_nr": "15",
                    "verse": "Yejhua ica cuajli xmotacan sa no nemejhuamej quen nemohuicasquej. Ma ca xmohuicacan quen on yejhuan xtlajmatquej, yej xmohuicacan quen tlajmatquej."
                },
                "16": {
                    "verse_nr": "16",
                    "verse": "Nochi on tonaltin xtequitiltican para on tlen cuajli, pampa on tonaltin sanoyej xcuajcualtin."
                },
                "17": {
                    "verse_nr": "17",
                    "verse": "Yejhua ica ma ca xnemican quen on yejhuan xquimatij tlinon toTeco quinequi, yej cuajli xcajsicamatican on tlen quinequi."
                },
                "18": {
                    "verse_nr": "18",
                    "verse": "Ma ca sa xtlahuancanemican, pampa on tlahuanalistli se quiyecana para m\u00e1s ma quichihua on tlen xcuajli. Yej nemejhuamej xcahuilican on Esp\u00edritu Santo ma nochi ica mechyecana."
                },
                "19": {
                    "verse_nr": "19",
                    "verse": "Xtlajtlajtocan ihuan ocsequimej ica on salmos. Xtlacuicatican himnos de yectenehualistli niman tlacuicaltin itech Dios. Xtlacuicatican niman xcueyilican ican nochi nemoyojlo itech on toTeco."
                },
                "20": {
                    "verse_nr": "20",
                    "verse": "Ican itocatzin toTeco Jesucristo, nochipa xmacacan tlaxtlahuijli Dios toTajtzin ipampa nochi tlajtlamach."
                },
                "21": {
                    "verse_nr": "21",
                    "verse": "Tlacamej niman insihuahuan yejhuan tlaneltocaj - Xmotlacamatican inhuan ocsequimej ican itetlacaitalis Dios."
                },
                "22": {
                    "verse_nr": "22",
                    "verse": "Sihuamej, se sihuatl ma quitlacamati ihuehuentzin quen quitlacamati on toTeco."
                },
                "23": {
                    "verse_nr": "23",
                    "verse": "Ijcon xchihua, pampa Dios oquitlalij on tlacatl quen yejhua tlayecanquetl itech isihuau, ijcon quen Cristo yejhua tlayecanquetl intech on yejhuan quineltocaj. On yejhuan quineltocaj nochihuaj icuerpo niman sa no yejhua quinmaquixtia on tlaneltocaquej yejhuan nochihuaj icuerpo."
                },
                "24": {
                    "verse_nr": "24",
                    "verse": "Ijcon quen on yejhuan tlaneltocaj quitlacamatij Cristo, no ijqui on sihuamej ican nochi tlajtlamach ma quintlacamatican inhuehuentzitzihuan."
                },
                "25": {
                    "verse_nr": "25",
                    "verse": "Tlacamej, se tlacatl ma quitlajsojtla isihuau ijcon quen Cristo oquintlajsojtlac on yejhuan quineltocaj niman impampa onotemacac para omic."
                },
                "26": {
                    "verse_nr": "26",
                    "verse": "Yejhua in oquichiu para oquinnochipahuilij on yejhuan tlaneltocaj itech. Oquinnochipahuilij ican atl niman ican tlajtojli."
                },
                "27": {
                    "verse_nr": "27",
                    "verse": "No ijqui ijcon oquichiu para sa no yejhua ixpan quinhuajtelquetzas on yejhuan quineltocaj, petlanquej ipan inalma, xican ijtlacahualistli, nion pijpilichtiquej, nion quipiasquej tlinon ica quiyolpajsolosquej, yej yolchipajquej yesquej niman nochi ica cuajcualtin yesquej."
                },
                "28": {
                    "verse_nr": "28",
                    "verse": "Ijcon, tej, quen on tlacatl quitlajsojtla itlalnacayo, ijqui nonequi quitlajsojtlas isihuau. Yejhuan quitlajsojtla isihuau sa no yejhua notlajsojtla."
                },
                "29": {
                    "verse_nr": "29",
                    "verse": "Xacaj nemi yejhuan xquitlajsojtla itlalnacayo, yej quitlacualtia niman cuidarohua quen Cristo quichihua para on yejhuan quineltocaj,"
                },
                "30": {
                    "verse_nr": "30",
                    "verse": "pampa otechtlalij ipan icuerpo quen tiinacayo niman tiiomiyohuan."
                },
                "31": {
                    "verse_nr": "31",
                    "verse": "Ijquin tlajcuilolnesticaj ipan on Yectlajcuilojli: \u201cYejhua ica on tlacatl cahuas itataj niman inanaj para nosentlalis ihuan isihuau. Ijcon, tej, on omemej nochihuasquej san se cuerpo.\u201d"
                },
                "32": {
                    "verse_nr": "32",
                    "verse": "Xtihuelij ticajsicamatij quen ijqui se tlacatl niman isihuau huelij nemij quen se cuerpo masqui on melahuac. In quijtosnequi m\u00e1s hueyi de on se tlacatl niman on sihuatl yejhuan nonamictiaj. In, tej, quijtosnequi on namictijli de Cristo niman on yejhuan itech tlaneltocaj."
                },
                "33": {
                    "verse_nr": "33",
                    "verse": "Pero aman ocsejpa nemechijlia: On tlacatl nonequi quitlajsojtlas isihuau sa no quen yejhua notlajsojtla, niman on sihuatl no nonequi quitlacaitas ihuehuentzin."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Coconej niman intajhuan - Coconej, se conetl ma quintlacamati itajhuan ijcon quen on toTeco otechnahuatij, pampa yejhua in sanoyej cuajli."
                },
                "2": {
                    "verse_nr": "2",
                    "verse": "On achtoj tlanahuatijli yejhuan quipia se promesa sa no yejhua in: \u201cXtlacaita motaj niman monan,"
                },
                "3": {
                    "verse_nr": "3",
                    "verse": "para ticpias miyec tlatiochihualistli niman para ticpias hueyac nemilistli nican ipan in tlalticpactli.\u201d"
                },
                "4": {
                    "verse_nr": "4",
                    "verse": "Tatajtin, nemejhuamej ma ca xquincuajcualanican nemoconehuan, yej cuajli xquimiscaltican ipan on melajcatlalilistli de innemilis niman ican machtilistli itech ica on toTeco."
                },
                "5": {
                    "verse_nr": "5",
                    "verse": "Tlanamactin niman inteco - Tlanamactin, nemejhuamej xquintlacamatican on yejhuan nemoteco ipan in tlalticpactli. Xquintlacamatican ican nemojtijli, tlacaitalistli, niman ican nochi nemoyojlo quen Cristo nenquitlacamatisquiaj."
                },
                "6": {
                    "verse_nr": "6",
                    "verse": "Xquintequichihuilican xsan ijcuac yejhuamej mechitztiasquej, yej xquintequichihuilican quen nenitlanamachuan Cristo yejhuan nenquichihuaj on tlen Dios quinequi ican nochi nemoyojlo."
                },
                "7": {
                    "verse_nr": "7",
                    "verse": "Xchihuacan on tequitl ican cuajli nemoyojlo quen nenquichihuasquiaj para toTeco niman xpara tlacamej."
                },
                "8": {
                    "verse_nr": "8",
                    "verse": "Ye nenquimatztoquej ica cada se, tla tlanamactli noso ca, quiselis itech toTeco sa no ijqui quech tlen cuajli quichihua."
                },
                "9": {
                    "verse_nr": "9",
                    "verse": "Niman nemejhuamej tecomej, sa no ijqui cuajli xmohuicacan ihuan on tlacamej niman sihuamej yejhuan nemotlacohualhuan. Ma ca itlaj ica nenquinmomojtisquej. Xquelnamiquican ica nemejhuamej niman nemotlacohualhuan ne ilhuicac nenquipiaj san se nemoTeco yejhuan itech nenteyaxcahuan, niman on nemoTeco xquichicoita se tlacatl ihuan ocse."
                },
                "10": {
                    "verse_nr": "10",
                    "verse": "Oncaj armas espirituales para on yejhuan tlaneltocaj - Sa ica nochi, nocnihuan, xmocojtilican ihuan toTeco, niman ica on ihueyicojtilis."
                },
                "11": {
                    "verse_nr": "11",
                    "verse": "Xmotzacuilican ican nochi on armas yejhuan Dios mechmaca, para huelis nenmelajcanemisquej ijcuac yonenquitlanquej itlacajcayahualis on diablo."
                },
                "12": {
                    "verse_nr": "12",
                    "verse": "Ijcon xchihuacan, pampa xtitohuisoquij inhuan on tlalticpactlacamej. Yej titohuisoquij inhuan on xcuajcualtin esp\u00edritus yejhuan quipiaj poder niman nemij ne tlacpac. Titoxixicohuaj inhuan on esp\u00edritus yejhuan quipiaj tlanahuatijli, niman tequihuajyotl, niman yejhuan quinnahuatiaj on xcuajcualtin tlacamej nican ipan in tlalticpactli."
                },
                "13": {
                    "verse_nr": "13",
                    "verse": "Yejhua ica, xpiacan nochi armas yejhuan Dios mechmaca, para huelis nenmelajcanemisquej ijcuac on nemotlahuelicniu mechixnamiquis. Ijcon, tej, ijcuac tlamis on huisoquilistli, nemejhuamej oc"
                },
                "14": {
                    "verse_nr": "14",
                    "verse": "Yejhua ica, xmelajcanemican. Ijcon quen se soldado notlajcosalohua ican iilpicau ijcuac yau campa nomictilo, no ijqui xmotlajcosalocan ica on tlen melahuac. Ijcon quen se soldado notzacuilia iyelpan ican iarmas, no ijqui xmotzacuilican ican on yolmelahualistli."
                },
                "15": {
                    "verse_nr": "15",
                    "verse": "Ijcon quen se soldado notlatlajtlalilia ijcuac quitlalia izapatos ijcuac yau campa nomictilo, no ijqui xmotlatlajtlalilican para nenquitemachtisquej in cuajli tlajtojli de temaquixtilistli yejhuan quitemacas yolsehuilistli."
                },
                "16": {
                    "verse_nr": "16",
                    "verse": "On tlen m\u00e1s hueyi quijtosnequi sa no yejhua in. Ijcon quen se soldado quipia se escudo para notzacuilia ijcuac quimojmotlaj ican on flechas, no ijqui xpiacan nemotlaneltoc para nemotzacuilisquej itech on diablo yejhuan mechixnamiqui ica on quen flechas yejhuan tlicuiticaj."
                },
                "17": {
                    "verse_nr": "17",
                    "verse": "Ijcon quen se soldado quiselia se casco para quitzacuilia itzontecon, no ijqui xselican temaquixtilistli. Niman ijcon quen se soldado quiselia se espada para quinhuisoqui on intlahuelicnihuan, no ijqui nemejhuamej xselican on iespada on Esp\u00edritu yejhuan itlajtoltzin Dios."
                },
                "18": {
                    "verse_nr": "18",
                    "verse": "Nochipa xchihuacan oraci\u00f3n. Xtlachicahuilican niman xtlajtlanilican Dios quen on Esp\u00edritu Santo mechyecanas. Xtlachixtiacan niman xchihuacan oraci\u00f3n impampa nochimej on yejhuan teyaxcahuan itech Dios."
                },
                "19": {
                    "verse_nr": "19",
                    "verse": "No ijqui xchihuacan oraci\u00f3n nopampa, para Dios ma nechmaca tlajtojli ijcuac nitlajtos, niman para huelis nitlajtos ican yolchicahualistli para nictemachtis on tlen iyanticaj itech on cuajli tlajtojli yejhuan quitemaca temaquixtilistli."
                },
                "20": {
                    "verse_nr": "20",
                    "verse": "Dios onechajtitlan quen itenojnotzcau para nicteijlis in temachtilistli yejhuan aman ipampa nitzacuticaj. Xchihuacan oraci\u00f3n para nejhua nicteijlis in temachtilistli ican yolchicahualistli quen nonequi nicchihuas."
                },
                "21": {
                    "verse_nr": "21",
                    "verse": "nenmelajcanemisquej. Sa ica nochi itlajpalohuilis Pablo - T\u00edquico, totlajsojcaicniu niman tlapalehuijquetl yejhuan ican cuajli iyojlo nochipa quichihua on tlen melahuac ipan itequiu toTeco, mechtlajtlajtohuilis nochi tlajtlamach yejhuan nopan nochihua para nemejhuamej no xmatican."
                },
                "22": {
                    "verse_nr": "22",
                    "verse": "Yejhua ica nemechtitlanilia para mechijlis quen ijqui tinemij niman ijqui mechyolehuas."
                },
                "23": {
                    "verse_nr": "23",
                    "verse": "Ma Dios toTajtzin niman toTeco Jesucristo ma quinmaca on tocnihuan yolsehuilistli niman tetlajsojtlalistli ican tlaneltoctli."
                },
                "24": {
                    "verse_nr": "24",
                    "verse": "Niman ma Dios quintiochihua nochimej on yejhuan quitlajsojtlaj toTeco Jesucristo ican tetlajsojtlalistli yejhuan xqueman nopatla. Ma ijqui nochihua."
                }
            }
        }
    }
}