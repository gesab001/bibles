{
    "version": "NGU",
    "book_name": "Colossians",
    "book_nr": "51",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "\ufeff COLOSENSES - ITLAJCUILOL ON AP\u00d3STOL SAN PABLO PARA ON COLOSENSES - Pablo oquintlajcuilhuij on tlaneltocaquej ne Colosas - Nejhua, Pablo, niiap\u00f3stol Jesucristo pampa Dios quinequi. Nejhua niman tocniu Timoteo"
                },
                "2": {
                    "verse_nr": "2",
                    "verse": "temechtlajcuilhuiyaj ne Colosas nemejhuamej yejhuan nenteyaxcahuan itech Dios niman nenmelajcanemij ipan tlaneltoctli itech Cristo. Ma Dios toTajtzin mechtiochihua niman ma mechmaca iyolsehuilis."
                },
                "3": {
                    "verse_nr": "3",
                    "verse": "Pablo oquichiu oraci\u00f3n impampa on tlaneltocaquej - Nochipa ticmacaj tlaxtlahuijli Dios, iTataj toTeco Jesucristo, ijcuac ticchihuaj oraci\u00f3n nemopampa."
                },
                "4": {
                    "verse_nr": "4",
                    "verse": "Ticmacaj tlaxtlahuijli pampa oticaquej ica on nemotlaneltoc nenquipiaj itech Cristo Jes\u00fas, niman on nemotetlajsojtlalis nenquimpialiaj nochimej on yejhuan iyaxcahuan Dios."
                },
                "5": {
                    "verse_nr": "5",
                    "verse": "Nenquipiaj in tlaneltoctli niman tetlajsojtlalistli pampa nenquimachaj on tlen yejyejticaj para nemejhuamej ne ipan ilhuicac. Opeu nenquipiaj in tlamachalistli ijcuac onencacquej on melahuac cuajli tlajtojli yejhuan quitemaca temaquixtilistli"
                },
                "6": {
                    "verse_nr": "6",
                    "verse": "yejhuan ohuajlaj nemotech. Nochihuiyan ipan in tlalticpactli in temachtijli quitlani m\u00e1s miyec tlacatl para Cristo niman quimpatilis innemilis para cuajli nemisquej. Nochihua quen onochiu nemotzajlan desde onencaquej niman onencajsicamatquej ica melahuac Dios mechmaca iteicnelilis."
                },
                "7": {
                    "verse_nr": "7",
                    "verse": "Yejhua in omechmachtij on totlajsojcaEpafras yejhuan tequiti para Dios quen nejhua. Yejhua cuajli tlapalehuijquetl de Cristo, niman tequiti nemohuan topampa."
                },
                "8": {
                    "verse_nr": "8",
                    "verse": "Yejhua otechijlij ica sanoyej nemotlajsojtlaj ijcon quen on Esp\u00edritu Santo mechititia."
                },
                "9": {
                    "verse_nr": "9",
                    "verse": "Yejhua ica desde on tonajli ijcuac oticaquej ica nemotlaneltoc niman nemotlajsojtlalis, xticajcahuaj para ticchihuaj oraci\u00f3n nemopampa. Tictlajtlaniliaj Dios ma mechpalehui nenquimatisquej nochi on tlen quinequi para nenquichihuasquej itechcopa tlamatquilistli niman cajsicamatilistli yejhuan quisaj itech Dios."
                },
                "10": {
                    "verse_nr": "10",
                    "verse": "Ijcon tictlajtlaniliaj para nenhuelisquej nenquitlacaitasquej niman nenquipactisquej toTeco ican nemonemilis. Nenhuelisquej nenquichihuasquej nochi tlajtlamach tlen cuajli, niman cada mojmostla m\u00e1s cuajli nenquixmatisquej Dios."
                },
                "11": {
                    "verse_nr": "11",
                    "verse": "Niman nenquipiasquej yolchicahualistli ican nochi poder yejhuan quisa itech ihueyi poder, para ijqui huelis nenquixicosquej nochi tlajtlamach ican miyec ijyohuilistli niman paquilistli."
                },
                "12": {
                    "verse_nr": "12",
                    "verse": "Nenquimacasquej tlaxtlahuijli toTajtzin, pampa otechmelajcatlalij para ticselisquej inhuan nochi iyaxcahuan on herencia ne ipan ilhuicac campa tlayec oncaj."
                },
                "13": {
                    "verse_nr": "13",
                    "verse": "Yejhua otechmaquixtij itech ipoder Satan\u00e1s, niman otechtlalij ne campa tlamandarohua itlajsojcaConetzin."
                },
                "14": {
                    "verse_nr": "14",
                    "verse": "Yejhua oquitlaxtlau para nochi totlajtlacol, niman otechtlapojpolhuij."
                },
                "15": {
                    "verse_nr": "15",
                    "verse": "Itechcopa on imiquilis Cristo ticpiaj yolsehuilistli ihuan Dios - Cristo on iConetzin Dios, yejhua oquipantlantico quen ijqui yejhua nemi yejhuan xnesi inemilis quen ijqui oncaj. Niman Cristo yejhua nemi desde ijcuac nochi tlen oncaj xe oncatca."
                },
                "16": {
                    "verse_nr": "16",
                    "verse": "Itechcopa Cristo, Dios oquichijchiu nochi tlen oncaj ne ilhuicac niman nican ipan tlalticpactli, on yejhuan tiquitaj niman on yejhuan xtiquitaj. Yejhua itechcopa, Dios oquintlalij on yejhuan reyes, on yejhuan gobernadores, on yejhuan quipiaj hueyi tequihuajyotl, niman on yejhuan quipiaj tlanahuajtijli ne ilhuicac. Dios oquichijchiu nochi tlajtlamach itechcopa Cristo, niman oquichijchiu nochi tlajtlamach no para Cristo."
                },
                "17": {
                    "verse_nr": "17",
                    "verse": "Cristo ye nemiya ijcuac xe oncatcaj nochi tlajtlamach, niman yejhua ipampa tla nochi tlajtlamach cuajli oncaj."
                },
                "18": {
                    "verse_nr": "18",
                    "verse": "No ijqui Cristo yejhua tlayecanquetl itech on icuerpo. Icuerpo quijtosnequi nochimej on tlaneltocaquej. Yejhua quinmaca nemilistli on yejhuan nochihuaj icuerpo. Ijcuac xe yacaj noquetztehuaya ipan itlalcon, yejhua achtoj onoquetzteu ipan itlalcon para ijcon noyecatztlalij ipan nochi tlajtlamach tlen nemi niman tlen oncaj."
                },
                "19": {
                    "verse_nr": "19",
                    "verse": "Dios opac ica nochi tlen yejhua inemilis oquitlalij ipan Cristo."
                },
                "20": {
                    "verse_nr": "20",
                    "verse": "Dios no opac pampa itechcopa Cristo nochi tlajtlamach tlen oncaj niman tlen nemi, tla nican ipan in tlalticpactli noso ne ilhuicac, intech onoyoltlalij para oquitlalij yolsehuilistli. Ijquin onochiu itechcopa imiquilis Cristo yejhuan oquitoyau iyesyo ne ipan cojnepanojli."
                },
                "21": {
                    "verse_nr": "21",
                    "verse": "Ipan ocsequi tonaltin catcaj, xonenyajquej itech Dios niman nemoyojlo tlahueloncatca ihuan Dios pampa nenquichihuayaj tlajtlamach tlen xcuajli."
                },
                "22": {
                    "verse_nr": "22",
                    "verse": "Pero aman Dios omechtlalij yejhua itech ican yolsehuilistli itechcopa imiquilis itlalnacayo Cristo. Ijcon oquichiu para mechpias ixpan chijchipajquej, xican ijtlacohualistli niman xican ijixcomacalistli."
                },
                "23": {
                    "verse_nr": "23",
                    "verse": "Ijcon quichihuas tla yej melahuac yonenquineltocaquej Cristo ican yolchicahualistli niman yolmelajcatlalilistli. Ijcon, tej, quichihuas tla xnemoyolcuepasquej ipan on tlamachalistli yejhuan onenquiselijquej itech on cuajli tlajtojli yejhuan quitemaca temaquixtilistli yejhuan onencaquej. Yejhua in cuajli tlajtojli noteijlia nochihuiyan imanyan yejhua in tlalticpactli, niman nejhua Pablo yejhua nicnotequimaca para nicteijlia."
                },
                "24": {
                    "verse_nr": "24",
                    "verse": "Notemactia Pablo para quitequichihuilis on tlaneltocaquej - Aman sanoyej nipaqui ica on tlen nemopampa niquijyohuiya. Ijcon nitlapalehuijtiu para najxiltis on tlajyohuilistli yejhuan Cristo quijyohuijticaj ipampa icuerpo. Icuerpo quijtosnequi nochimej on tlaneltocaquej."
                },
                "25": {
                    "verse_nr": "25",
                    "verse": "Dios onechtlalij quen se tequipanojquetl para mechpalehuis nemejhuamej yejhuan xnenhebreos. Yejhua onechmactilij para nemechijlis nochi itemachtil"
                },
                "26": {
                    "verse_nr": "26",
                    "verse": "yejhuan iyanticatca para nochi tlacatl. Pero aman Dios oquipantlantij intech on iyaxcahuan."
                },
                "27": {
                    "verse_nr": "27",
                    "verse": "Dios oquinec quipantlantis on tlen quichtacapiaya intech on iyaxcahuan, para yejhuamej ma quimatican ica on sanoyej cuajli tlajtlamach yejhuan quipia para on xhebreos. Niman on tlen iyanticatca sa no ijqui in. Ipan cada se de nemejhuamej Cristo ompa nemi. In quijtosnequi ica nemejhuamej yejhuan xnenhebreos inhuan on hebreos nenquipiasquej nemilistli para nochipa."
                },
                "28": {
                    "verse_nr": "28",
                    "verse": "Tejhuamej ticteijlia itech ica Cristo. Tiquintlacanonotzaj nochimej, niman tiquinmachtiaj cada se ican nochi totlamatquilis para tiquinhuajmanasquej cada se ihuan Cristo, cuajli chijchicajtoquej ican intlaneltoc."
                },
                "29": {
                    "verse_nr": "29",
                    "verse": "Yejhua ica in sanoyej nitequiti. Nicchihua canica ica nochi chicahualistli yejhuan Cristo ican ipoder nechmaca."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Nicnequi xmatican ica sanoyej ninotequimaca chicahuac nemopampa, niman impampa on yejhuan nemij ne ipan on hueyican itoca Laodicea, niman impampa nochimej yejhuan xnechixmatij."
                },
                "2": {
                    "verse_nr": "2",
                    "verse": "Niquinnequilia para yejhuamej ma noyolehuacan, niman ma cuajli san secan nemican ican tetlajsojtlalistli. Ijcon, tej, nenquipiasquej nochi irriquezas on cajsicamatilistli san para huelis nenquimatisquej on tlen iichtacatzin Dios, yejhuan sa no yejhua Cristo."
                },
                "3": {
                    "verse_nr": "3",
                    "verse": "Ipan yejhua iyanticaj tesoros de on tlamatquilistli niman de on cajsicamatilistli."
                },
                "4": {
                    "verse_nr": "4",
                    "verse": "Yejhua in nemechijlia nemejhuamej para ma ca yacaj mechcajcayahuas ica on tlajtojli yejhuan caquisti melahuac niman cualtetzin, pero xmelahuac."
                },
                "5": {
                    "verse_nr": "5",
                    "verse": "Masqui nejhua xnemotech ninemi ican notlalnacayo, nemechelnamiqui ipan noyojlo. Niman nipaqui ica nicmati cuajli nemohuicaj niman nenquipiaj melajqui nemotlaneltoc itech Cristo."
                },
                "6": {
                    "verse_nr": "6",
                    "verse": "Ijcon quen nemejhuamej onenquiselijquej yejhua Cristo Jes\u00fas para nemoTeco, no xnemican san secan ihuan."
                },
                "7": {
                    "verse_nr": "7",
                    "verse": "Yejhua ipan xpiacan nemonelhuayo quen on cojtli nonelhuayotia ipan tlajli. Niman yejhua ipan xmoquitzquican quen on tepantli noquitzquia ipan on cimiento. Niman m\u00e1s xmocojtilican ipan nemotlaneltoc ijcon quen omechmachtijquej. Niman xmacacan hueyi tlaxtlahuijli Dios."
                },
                "8": {
                    "verse_nr": "8",
                    "verse": "Yencuic nemilistli itech Cristo - Xmotacan sa no nemejhuamej. Ma ca yacaj xcahuilican mechcajcayahua ica on xcuajli temachtilistli yejhuan tecajcayahua ica on tlen xmelahuac. On quen on tlajtlamach temachtilistli, san intemachtilis niman incostumbres on tlalticpactlacamej. On temachtilistli xquisa itech Cristo."
                },
                "9": {
                    "verse_nr": "9",
                    "verse": "Itech Cristo cuajli nesi nochi inemilis Dios."
                },
                "10": {
                    "verse_nr": "10",
                    "verse": "Niman nententoquej ican inemilis Dios pampa nemejhuamej nennemij san secan ihuan Cristo yejhuan quinyecana nochimej on tequihuajquej niman nochimej on yejhuan quipiaj poder."
                },
                "11": {
                    "verse_nr": "11",
                    "verse": "No ijqui pampa Cristo nemi ipan nemoyojlo, onenquiselijquej on nescayotl itoca circuncisi\u00f3n. Pero xejhua on nescayotl yejhuan notetlalilia ipan tenacayo quen quichihuaj on hebreos, yej yejhua ica on nescayotl yejhuan Cristo oquitlalij ipan teyojlo. On yejhuan quipiaj on nescayotl ipan inyojlo xoc quichihuaj on tlen inxcuajli elehuilis quinequi."
                },
                "12": {
                    "verse_nr": "12",
                    "verse": "Ijcuac onemocuatequijquej, onenquiteititijquej ica onemotlaltocaquej ihuan Cristo. (In quijtosnequi ica on achtoj nemoelehuilis onotlaltocac ihuan Cristo.) Niman no ijqui ihuan onemoyolitijquej ican yencuic nemoelehuilis. Nochi on onochiu pampa onenquineltocaquej ipoder Dios yejhuan ica oquiyolihuitij Cristo niman oquetzteu ne ipan itlalcon."
                },
                "13": {
                    "verse_nr": "13",
                    "verse": "Ipan ocsequi tonaltin catcaj nemejhuamej nemimictoyaj ixpan Dios ipampa nemotlajtlacol niman ipampa ielehuilis nemotlalnacayo yejhuan nenquipiayaj. Pero aman Dios mechmaca nemilistli ihuan Cristo. Niman otechtlapojpolhuilij nochi totlajtlacol."
                },
                "14": {
                    "verse_nr": "14",
                    "verse": "Dios oquipopoloj itlanahuatil niman nochi on tlen ipan on tlanahuatijli technahuatia. In tlanahuatijli techtlahuelitaya niman techtlajtlacolmacaya. Pero ijcuac Cristo omic ipan cojnepanojli, Dios oquipopoloj on tlanahuatijli."
                },
                "15": {
                    "verse_nr": "15",
                    "verse": "Ijcuac Cristo omic ne ipan cojnepanojli, Dios oquitlaquijquixtilij on diablo niman on yejhuan quipiaj poder ipan ajacatl, niman oquimpijpinajtij ne teixpan. Itechcopa icojnepanol Cristo, Dios oquintlan."
                },
                "16": {
                    "verse_nr": "16",
                    "verse": "Xtejtemocan on tlajtlamach yejhuan quisa ne ilhuicac - Yejhua ica, ma ca xmocahuilican yacaj mechistlaco ica on tlen nenquicuaj niman nenconij, noso ica on tla xnenquichihuaj on ilhuimej, noso ijcuac yencuic metztli, noso ica on tla nion xnenquejehuaj on tonajli ijcuac on hebreos nosehuiaj."
                },
                "17": {
                    "verse_nr": "17",
                    "verse": "Nochi yejhua in xitlaj ica tepalehuiya. In quen itlaj tlasehuajlotl de on tlen huajlas, pero nochi on tlen melahuac sa no yejhua Cristo."
                },
                "18": {
                    "verse_nr": "18",
                    "verse": "Ma ca xmocahuilican mechquixtilican on nemotetlayocolil yejhuamej on yejhuan nopohuaj quen sanoyej yolyemanquej niman quinyectenehuaj on ilhuicactequitquej. Yejhuamej quijtohuaj ica quiseliaj intlamatquilis intechcopa on tetlajtlachalistin yejhuan quen intemicpan, niman sanoyej nohueyimatij ican intlamachilis yejhuan ica quinemiliaj nochi tlajtlamach de in tlalticpactli."
                },
                "19": {
                    "verse_nr": "19",
                    "verse": "Yejhuamej xcuajli quitlacamatij Cristo, on yejhuan tlayecanquetl campa tejhuamej titochihuaj icuerpo. Yejhua techtlacualtijticaj niman techsentlalijticaj san secan quen se tlalnacayotl yejhuan cuajli sajsalijticaj nochihuiyan. Niman Dios no techiscaltia."
                },
                "20": {
                    "verse_nr": "20",
                    "verse": "Pampa yonenmiquej ihuan Cristo, xoc polihui mechmandaros on temachtilistli niman incostumbres on tlalticpactlacamej. Yejhua ica, \u00bftlica oc nennemij quen on yejhuan xtlapohualtij itech imiquilis Cristo? \u00bfTlica nenquitlacamatij on tlanahuatiltin"
                },
                "21": {
                    "verse_nr": "21",
                    "verse": "yejhuan quijtohuaj: \u201cMa ca xcua yejhua in, nion ma ca xmati, niman nion ma ca xtelo\u201d?"
                },
                "22": {
                    "verse_nr": "22",
                    "verse": "Nochi quen on tlacuajli tlamis ijcuac nocuas. Nochi yejhua in tlanahuatiltin niman temachtijli hualejticaj intech on tlacamej."
                },
                "23": {
                    "verse_nr": "23",
                    "verse": "Nochi in tlanahuatiltin nesi quen sanoyej hueyi quijtosnequi, pampa on yejhuan quitlacamatij sanoyej tequitij para cuajli quejehuasquej intlaneltoc, niman para yolyemanquej yesquej niman para quitlajyohuiltisquej intlalnacayo. Pero xitlaj ica tepalehuiya para quitlajcalisquej on xcuajli elehuilistli."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Aman, pampa Dios omechyolihuitij niman omechquetzteu ihuan Cristo, xnequican nochi tlajtlamach riquezas yejhuan oncaj ne ilhuicac campa Cristo yehuaticaj iyecmacopa Dios ican hueyilistli."
                },
                "2": {
                    "verse_nr": "2",
                    "verse": "Xtlanemilican itech on tlajtlamach yejhuan oncaj ne ilhuicac, niman ma ca yejhuan oncaj nican ipan in tlalticpactli,"
                },
                "3": {
                    "verse_nr": "3",
                    "verse": "pampa onenmiquej ihuan Cristo. Aman nenquipiaj nemonemilis iyanticaj ihuan yejhua yejhuan nemi san secan ihuan Dios."
                },
                "4": {
                    "verse_nr": "4",
                    "verse": "Cristo sa no yejhua nemonemilis, niman ijcuac yejhua nopanextis, ijcuacon nemejhuamej no nemopanextisquej ihuan yejhua. Niman no ihuan nenquipiasquej ihueyilis."
                },
                "5": {
                    "verse_nr": "5",
                    "verse": "On ijsoltic nemilistli niman on yencuic nemilistli - Yejhua ica, tej, xpopolocan nochi tlen xcuajli nemotech oncaj yejhuan quisa ipan in tlalticpactli. Ma ca yacaj ma ahuilnemi. Xquixtican nochi on tlen xchipahuac ipan nemonemilis. Ma ca xcahuilican nemoelehuilis ma mechyecana, nion ma ca xnejnequican on yejhuan tlen xcuajli, nion ma ca xnequican nochi nenquimoyaxcatisquej. Tla nenquinequij nochi nenquimoyaxcatisquej, on sa no ijqui quen nenquimahuistilisquiaj on tlamachijchijhualtin intajtzitzihuan."
                },
                "6": {
                    "verse_nr": "6",
                    "verse": "Yejhua ica ipampa in tlajtlamach, huajlau on itlahuel Dios intech on yejhuan xquitlacamatij."
                },
                "7": {
                    "verse_nr": "7",
                    "verse": "Nochi yejhua in nemejhuamej no nenquichihuayaj ipan nemonemilis yejhuan yopanoc."
                },
                "8": {
                    "verse_nr": "8",
                    "verse": "Pero aman xcajcahuacan nochi yejhua in tlajtlamach: tlahuejli, temojtij cualanilistli, on yolehualistli para nenquinchihuilisquej ocsequimej on tlen xcuajli, tetejtenehualistli, niman nochi xcuajli camanajli yejhuan quisa ipan nemocamac."
                },
                "9": {
                    "verse_nr": "9",
                    "verse": "Ma ca xmojlican on tlen xmelahuac ihuan ocsequimej, pampa nemonemilis yonenquipatlaquej. Xoc nennemij nion nemohuicaj quen achtopa catca."
                },
                "10": {
                    "verse_nr": "10",
                    "verse": "Pero aman yonenquiselijquej nemilistli yejhuan yencuic niman ye cajsitihuij m\u00e1s ixmatilistli itech Dios para m\u00e1s hueli nennemij ijcon quen yejhua on yejhuan omechchijchiu."
                },
                "11": {
                    "verse_nr": "11",
                    "verse": "Intzajlan on yejhuan yencuic innemilis xoc nesij aquinon xhebreos noso hebreos, nion aquinomej on yejhuan oquiselijquej on nescayotl ipan intlalnacayo itoca circuncisi\u00f3n noso ca, nion aquinomej xchanejquej, noso on yejhuan quen yolqui tecuani, nion tlanamactin, noso on yejhuan xtlanamactin. Yejhua in melahuac, pampa Cristo quinyecana nochimej on yejhuan yencuic innemilis, niman yejhua nemi impan nochimej yejhuamej."
                },
                "12": {
                    "verse_nr": "12",
                    "verse": "Dios mechtlajsojtla niman yomechtlajpejpenij. Yejhua ica, tej, xmopantlantican ican teicnelilistli, ican cuajlilistli, ican yolyemanilistli, ican cuajli tenotzalistli itlaj ica, niman ican ijyohuilistli."
                },
                "13": {
                    "verse_nr": "13",
                    "verse": "Xpiacan ijyohuilistli ihuan ocsequimej, niman xmotlapojpolhuican tla yacaj mechtlahuelcuitia, ijcon quen Cristo omechtlapojpolhuij."
                },
                "14": {
                    "verse_nr": "14",
                    "verse": "On yejhuan m\u00e1s hueyi quijtosnequi, xmotlajsojtlacan ihuan ocsequimej, pampa on tetlajsojtlalistli cajxitia nochi in tlajtlamach."
                },
                "15": {
                    "verse_nr": "15",
                    "verse": "Niman xcahuilican on yolsehuilistli yejhuan Cristo mechmaca ma mechyecana ipan nemoyojlo, pampa yejhua ica in Dios omechnotz para nennemisquej ipan san se cuerpo. Niman xpiacan tetlajsojcamachilistli."
                },
                "16": {
                    "verse_nr": "16",
                    "verse": "Xselican nochi itemachtil Cristo ipan nemoyojlo. Xmomachtican niman xmoyolehuacan ihuan ocsequimej ican nochi tlamatquilistli. xtlacuicatican itech Dios ican tlaxtlahuijli ipan nemoyojlo. Xtlacuicatican salmos, tlacuicalmej de yectenehualistli niman tlacuicalmej itech Dios."
                },
                "17": {
                    "verse_nr": "17",
                    "verse": "San tlinon yejhuan nenquichihuasquej noso nenquijtosquej, xchihuacan nochi ican itocatzin toTeco Cristo, niman xmacacan tlaxtlahuijli Dios itechcopa Cristo."
                },
                "18": {
                    "verse_nr": "18",
                    "verse": "On quen nonequi quiyecanasquej innemilis on tlaneltocaquej - Sihuamej, cada se de nemejhuamej xtlacamatican nemohuehuentzin. In yejhua nonequi nenquichihuasquej pampa nentlaneltocaj itech toTeco."
                },
                "19": {
                    "verse_nr": "19",
                    "verse": "Tlacamej, cada se de nemejhuamej xtlajsojtlacan nemosihuau niman ma ca xtetlajtlahueltijquej inhuan."
                },
                "20": {
                    "verse_nr": "20",
                    "verse": "Coconej, nochi ica xquintlacamatican nemotajhuan, pampa in yejhua quipactia toTeco."
                },
                "21": {
                    "verse_nr": "21",
                    "verse": "Tatajtin, ma ca xquincuajcualanican nemoconehuan, para ma ca najmanasquej hasta campa yolajsisquej."
                },
                "22": {
                    "verse_nr": "22",
                    "verse": "Esclavos, nochi ica xquintlacamatican nemoteco nican ipan in tlalticpactli. Ma ca xquintlacamatican san ijcuac yejhuamej mechitztiasquej para yejhuamej mechijlisquej ica nencuajcualtin. Pero xquintlacamatican ican nochi nemoyojlo, pampa nenquitlacaitaj toTajtzin."
                },
                "23": {
                    "verse_nr": "23",
                    "verse": "San tlinon yejhuan nenquichihuasquej, xchihuacan ican cuajli nemoyojlo quen nenquitequipanojtiasquiaj toTeco niman xejhuamej on tlacamej."
                },
                "24": {
                    "verse_nr": "24",
                    "verse": "Ijcon xchihuacan, pampa nenquimatztoquej ica toTeco mechtlaxtlahuilis ica on herencia. Nemejhuamej nenquitequipanohuaj Cristo yejhuan melahuac toTeco."
                },
                "25": {
                    "verse_nr": "25",
                    "verse": "Pero yejhuan quichihua tlen xcuajli quiselis itlaxtlahuil de on tlen xcuajli oquichiu, pampa Dios xquichicoita se tlacatl ihuan ocse."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Tecomej, xchihuacan tlen mechtocarohua itech on tlacamej niman sihuamej yejhuan nemotlacohualhuan. Xquelnamiquican ica nemejhuamej no nenquipiaj nemoTeco yejhuan nemi ne ilhuicac."
                },
                "2": {
                    "verse_nr": "2",
                    "verse": "Xchihuacan oraci\u00f3n, niman ipan nemooraci\u00f3n ma onya listo nemotlamachilis. Niman ma ca xquelcahuacan para nenquimacasquej tlaxtlahuijli Dios."
                },
                "3": {
                    "verse_nr": "3",
                    "verse": "No xchihuacan oraci\u00f3n topampa para Dios ma quinyolmatoca on tlacamej para huelis titenojnotzasquej ican temachtilistli de Cristo on yejhuan iyanticatca para on tlacamej. Aman nitzacuticaj pampa nitenojnotza ica on temachtilistli de Cristo."
                },
                "4": {
                    "verse_nr": "4",
                    "verse": "Xchihuacan oraci\u00f3n para sanoyej cuajli ma nictemelajcaijli on temachtilistli quen nonequi."
                },
                "5": {
                    "verse_nr": "5",
                    "verse": "Xmohuicacan quen tlamatquej inhuan on yejhuan xtlaneltocaj, niman ma ca ma quixpolocan on tonaltin."
                },
                "6": {
                    "verse_nr": "6",
                    "verse": "Nonequi nochipa nenquinyecnotzasquej niman nemotlajtol ma yemanqui para cuelcaquisquej. Niman no nonequi nenquimatisquej quen ijqui nenquinnanquilisquej cada se."
                },
                "7": {
                    "verse_nr": "7",
                    "verse": "Sa ica nochi tetlajpalohuilistli - T\u00edquico yejhua totlajsojcaicniu itech toTeco. Yejhua tlapalehuijquetl yejhuan nochipa quichihua tlen Dios quinequi niman nohuan quitequipanohua. Mechtlajtlajtohuilis quen ijqui nopan nochihua."
                },
                "8": {
                    "verse_nr": "8",
                    "verse": "Yejhua nictitlani para mechonijlis quen ijqui tinemij niman para mechonyolehuas."
                },
                "9": {
                    "verse_nr": "9",
                    "verse": "Ihuan yejhua no yau totlajsojcaicniu On\u00e9simo. Yejhua cajxitia nochi tlen Dios quinequi, niman yejhua se nemochanejcau. Yejhuamej mechijlisquej nochi tlinon nochihua nican."
                },
                "10": {
                    "verse_nr": "10",
                    "verse": "Aristarco, notehuical yejhuan ihuan nitzacuticaj, niman Marcos, iprimo Bernab\u00e9, mechtlajpalohuaj. Nemejhuamej yonenquiselijquej tlanahuatijli para quen ijqui nenquiselisquej Marcos. Tla yau mechnonotza, xselican cuajli."
                },
                "11": {
                    "verse_nr": "11",
                    "verse": "No ijqui mechtlajpalohua Jes\u00fas, on yejhuan no itoca Justo. Yejhuamej in yeyimej san yejhuamej hebreos yejhuan nohuan tequitij ipan itequiu Dios, niman yejhuamej nechpactiaj."
                },
                "12": {
                    "verse_nr": "12",
                    "verse": "No ijqui mechtlajpalohua Epafras yejhuan se nemochanejcau niman se itequipanojcau Cristo. Yejhua nochipa sanoyej quitlajtlanilia Dios para nemejhuamej xmelajcanemican niman xchijchicajtiacan ipan nemotlaneltoc, niman para cuajli nenquiyolmatztiasquej on tlen Dios quinequi para nenquichihuasquej."
                },
                "13": {
                    "verse_nr": "13",
                    "verse": "Nemechixpantilia ica yejhua sanoyej notequimaca nemopampa, niman no impampa on yejhuan nemij ne ipan on huejhueyican Laodicea niman ne Hier\u00e1polis."
                },
                "14": {
                    "verse_nr": "14",
                    "verse": "Lucas totlajsojcatepajtijcau niman Demas mechtlajpalohuaj."
                },
                "15": {
                    "verse_nr": "15",
                    "verse": "Xquintlajpalocan on tocnihuan yejhuan nemij ne ipan on hueyican Laodicea, niman on tocniu sihuatl Ninfas, niman on tocnihuan yejhuan nosentlaliaj ichan."
                },
                "16": {
                    "verse_nr": "16",
                    "verse": "Ijcuac nemejhuamej yonenquimomachtijquej yejhua in tlajcuilojli, xchihuacan canica para on tocnihuan yejhuan nosentlaliaj ne ipan on tiopan de Laodicea no ma quinomachtican. No xmomachtican yejhua on tlajcuilojli nicontitlanis ne Laodicea."
                },
                "17": {
                    "verse_nr": "17",
                    "verse": "Yejhua in xquijlican Arquipo: \u201cXquelnamiqui, cuajli xchihua nochi on itequiu toTeco yejhuan omitzmactilij.\u201d"
                },
                "18": {
                    "verse_nr": "18",
                    "verse": "Nejhua, Pablo, onicmatlajcuilolchijchiu in tetlajpalohuilistli ican nejhua noma. Xquelnamiquican ica nitzacuticaj. Ma Dios mechtiochihua. Ma ijqui nochihua."
                }
            }
        }
    }
}