{
    "version": "MBBHIL12",
    "book_name": "1 John",
    "book_nr": "62",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Nagasulat kami sa inyo nahanungod sang Pulong sang kabuhi nga yara na nga daan halin pa sa ginsugoran. Amon ini nabatian, kag nakita sang amon mga mata. Huo, amon ini nakit-an, kag nakaptan sang amon mga kamot."
                },
                "2": {
                    "verse_nr": "2",
                    "verse": "Sang ginpahayag ini nga kabuhi, amon ini nakita. Gani nagahambal kami nahanungod sini kag nagasugid sa inyo nahanungod sang kabuhi nga wala sing katapusan nga upod anay sa Amay, kag ginpahayag ini sa amon."
                },
                "3": {
                    "verse_nr": "3",
                    "verse": "Ang amon nakit-an kag nabatian ginasugid man namon sa inyo, agod kamo makabuylog sa amon sa pagpakighiambitanay upod sa Amay kag sa iya Anak nga si Jesu-Cristo."
                },
                "4": {
                    "verse_nr": "4",
                    "verse": "Ini amon ginasulat, agod nga ang amon kalipay manginbug-os."
                },
                "5": {
                    "verse_nr": "5",
                    "verse": "Karon amo ini ang mensahe nga amon nabatian halin sa iya Anak kag amon ginawali sa inyo: ang Dios kapawa kag sa iya wala gid sing kadudulman."
                },
                "6": {
                    "verse_nr": "6",
                    "verse": "Gani, kon magsiling kita nga may paghiambitanay kita sa iya, pero nagakabuhi kita gihapon sa kadudulman, nagabutig kita sa aton mga ginahambal kag mga ginahimo."
                },
                "7": {
                    "verse_nr": "7",
                    "verse": "Pero kon kita nagakabuhi sa kapawa, subong nga ang Dios yara sa kapawa, ti may paghiambitanay kita sa isa kag isa, kag ang dugo ni Jesus nga iya Anak nagatinlo sa aton sa tanan nga mga sala."
                },
                "8": {
                    "verse_nr": "8",
                    "verse": "Kon magsiling kita nga wala kita sing sala, ginadayaan naton ang aton kaugalingon kag ang kamatuoran wala sa aton."
                },
                "9": {
                    "verse_nr": "9",
                    "verse": "Pero, kon ituad ta ang aton mga sala sa Dios, tumanon niya ang iya ginsaad kag himuon niya ang nagakaigo: patawaron niya ang aton mga sala, kag tinloan niya kita sang tanan naton nga mga kalautan."
                },
                "10": {
                    "verse_nr": "10",
                    "verse": "Kon magsiling kita nga wala kita makasala, ginahimo naton ang Dios nga butigon, kag ang iya pulong wala sa aton."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ginasulat ko ini sa inyo, mga hinigugma ko nga mga anak, agod nga indi kamo magpakasala. Pero kon may yara gid man nga makasala, may mananabang kita sa presensya sang Amay, si Jesu-Cristo, ang matarong."
                },
                "2": {
                    "verse_nr": "2",
                    "verse": "Kay si Cristo mismo amo ang paagi nga mapatawad ang aton mga sala, kag indi lang ang aton mga sala, kundi ang mga sala man sang tanan nga mga tawo."
                },
                "3": {
                    "verse_nr": "3",
                    "verse": "Kon kita nagatuman sang mga sugo sang Dios, ti, kita nakapat-od gid nga kilala naton sia."
                },
                "4": {
                    "verse_nr": "4",
                    "verse": "Kon may isa nga magsiling, \u201cNakilala ko gid sia,\u201d pero wala sia nagatuman sang iya mga sugo, ina nga tawo butigon kag ang kamatuoran wala sa iya."
                },
                "5": {
                    "verse_nr": "5",
                    "verse": "Pero ang bisan sin-o nga nagatuman sang pulong sang Dios, amo ang tawo nga ang iya gugma sa Dios nahimpit. Amo ini ang pamatuod nga kita nagakabuhi sa Dios"
                },
                "6": {
                    "verse_nr": "6",
                    "verse": "ang bisan sin-o nga nagasiling nga sia nagapadayon nga nahiusa sa Dios, kinahanglan magkabuhi sia pareho kay Jesu-Cristo."
                },
                "7": {
                    "verse_nr": "7",
                    "verse": "Mga hinigugma ko, indi bag-o nga sugo ang ginasulat ko sa inyo, kundi ini amo ang daan nga sugo nga inyo nabaton halin pa sa ginsugoran. Ang daan nga sugo amo ang pulong nga inyo na nabatian."
                },
                "8": {
                    "verse_nr": "8",
                    "verse": "Pero, ang sugo nga ginasulat ko sa inyo bag-o, tungod kay ang iya sini kamatuoran makit-an sa kay Cristo kag sa inyo man. Kay ang kadudulman nagataliwan, kag ang matuod nga kapawa nagasilak na."
                },
                "9": {
                    "verse_nr": "9",
                    "verse": "Ang bisan sin-o nga nagasiling nga yara sia sa kapawa, pero nagadumot sa iya utod, yara pa sa kadudulman tubtob karon."
                },
                "10": {
                    "verse_nr": "10",
                    "verse": "Ang bisan sin-o nga nagahigugma sa iya utod nagapabilin sa kapawa, gani wala sing yara sa iya nga manginkabangdanan sa pagpakasala sang iban."
                },
                "11": {
                    "verse_nr": "11",
                    "verse": "Pero ang bisan sin-o nga nagadumot sa iya utod yara sa kadudulman. Nagalakat sia sa kadudulman kag wala sia makahibalo kon diin sia nagapadulong, tungod kay ang kadudulman nagbulag sa iya."
                },
                "12": {
                    "verse_nr": "12",
                    "verse": "Nagasulat ako sa inyo, mga anak ko, kay ang inyo mga sala ginpatawad tungod sa ngalan ni Cristo."
                },
                "13": {
                    "verse_nr": "13",
                    "verse": "Nagasulat ako sa inyo, mga amay, tungod kay kamo nakakilala sa iya nga amo na nga daan halin pa sa ginsugoran. Nagasulat ako sa inyo, mga pamatan-on, tungod kay nadaog ninyo ang Yawa."
                },
                "14": {
                    "verse_nr": "14",
                    "verse": "Nagasulat ako sa inyo, mga anak, tungod kay nakilala ninyo ang Amay. Nagasulat ako sa inyo, mga amay, tungod kay nakakilala kamo sa iya nga amo na nga daan halin pa sa ginsugoran. Nagasulat ako sa inyo, mga pamatan-on nga lalaki, tungod kay mga mabakod kamo. Ang pulong sang Dios nagakabuhi sa inyo kag nadaog ninyo ang Yawa."
                },
                "15": {
                    "verse_nr": "15",
                    "verse": "Indi ninyo paghigugmaa ang kalibutan ukon ang mga butang nga iya sang kalibutan. Kon ginahigugma ninyo ang kalibutan, wala kamo nagahigugma sa Amay."
                },
                "16": {
                    "verse_nr": "16",
                    "verse": "Kay ang tanan nga iya sang kalibutan\u2014ang ginahandom sang makasasala nga kinaugali, ang ginakaibogan sang mata, kag ang tanan nga mga butang sa sining kalibutan nga ginapabugal sang mga tawo\u2014ini sila wala nagahalin sa Amay, kundi sa kalibutan."
                },
                "17": {
                    "verse_nr": "17",
                    "verse": "Ang kalibutan kag ang tanan nga mga butang nga ginahandom sang mga tawo nagataliwan, pero ang nagahimo sang kabubot-on sang Dios nagakabuhi sa walay katapusan."
                },
                "18": {
                    "verse_nr": "18",
                    "verse": "Mga anak ko, madali na lang ang katapusan nga panahon! Ginsugiran kamo nga magaabot ang kaaway ni Cristo, kag karon madamo na nga mga kaaway ni Cristo ang nagtuhaw, gani aton nahibaluan nga malapit na lang ang katapusan nga panahon."
                },
                "19": {
                    "verse_nr": "19",
                    "verse": "Ini nga mga tawo indi gid matuodtuod nga katapo sang aton grupo, amo gani nga nagbiya sila sa aton. Kon matuod sila nga katapo sang aton grupo, kuntani nagpabilin sila upod sa aton. Pero naghalin sila, kag sa sini nga paagi maathag gid nga indi sila matuodtuod nga katapo sang aton grupo."
                },
                "20": {
                    "verse_nr": "20",
                    "verse": "Pero ginbubo sa inyo ni Cristo ang Espiritu Santo, gani tanan kamo nakahibalo sang kamatuoran."
                },
                "21": {
                    "verse_nr": "21",
                    "verse": "Gani nagasulat ako sa inyo, indi tungod kay wala kamo makahibalo sang kamatuoran, kundi tungod kay nakahibalo gid kamo sini, kag nahibaluan man ninyo nga wala gid sing kabutigan nga nagahalin sa kamatuoran."
                },
                "22": {
                    "verse_nr": "22",
                    "verse": "Sin-o karon ang butigon? Ang bisan sin-o nga nagasiling nga si Jesus indi amo ang Cristo. Ini amo ang kaaway ni Cristo, sia nga nagasikway sang Amay kag sang Anak."
                },
                "23": {
                    "verse_nr": "23",
                    "verse": "Ang bisan sin-o nga nagasikway sang Anak, nagasikway man sang Amay, kag ang bisan sin-o nga nagabaton sang Anak nagabaton man sang Amay."
                },
                "24": {
                    "verse_nr": "24",
                    "verse": "Gani pat-ura nga matipigan sa inyo mga tagipusoon ang pulong nga inyo nabatian halin sa ginsugoran. Kon inyo ginatipigan ina nga pulong, ti magakabuhi kamo sa gihapon nga nahiusa sa Anak kag sa Amay."
                },
                "25": {
                    "verse_nr": "25",
                    "verse": "Kag amo ini ang ginsaad ni Cristo nga ihatag sa aton\u2014ang kabuhi nga wala sing katapusan."
                },
                "26": {
                    "verse_nr": "26",
                    "verse": "Ginasulat ko ini sa inyo nahanungod sang mga nagatinguha sa pagpatalang sa inyo."
                },
                "27": {
                    "verse_nr": "27",
                    "verse": "Pero kamo inyo ginbuboan ni Cristo sang iya Espiritu. Samtang nga ang iya Espiritu yara sa inyo, wala kamo kinahanglan sang bisan sin-o nga magtudlo sa inyo. Kay ang iya Espiritu nagatudlo sa inyo nahanungod sang tanan nga mga butang, kag ang iya ginatudlo matuod, kag indi butig. Gani tumana ninyo ang ginatudlo sang Espiritu, kag magpabilin kamo nga nahiusa kay Cristo."
                },
                "28": {
                    "verse_nr": "28",
                    "verse": "Karon, mga anak ko, magpabilin kamo nga nahiusa sa iya, agod may bug-os kita nga kaisog kon sia magpahayag, kag indi kita kinahanglan magpanago sa iya sa kahuya sa Adlaw sang iya pag-abot."
                },
                "29": {
                    "verse_nr": "29",
                    "verse": "Nakahibalo kamo nga si Cristo matarong, gani dapat ninyo mahibaluan nga ang tagsatagsa nga nagahimo sing matarong anak sang Dios."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Talupangda ninyo kon daw ano ang paghigugma sang Amay sa aton! Ang iya gugma para sa aton tama ka daku sa bagay nga ginatawag kita nga mga anak sang Dios, kag matuod gid man nga amo kita. Amo ini kon ngaa ang kalibutan wala makakilala sa aton: kay wala ini nakakilala sa Dios."
                },
                "2": {
                    "verse_nr": "2",
                    "verse": "Mga hinigugma ko, karon mga anak na kita sang Dios, ugaling indi pa maathag kon mangin-ano kita sa ulihi. Pero nakahibalo kita nga kon magpahayag si Cristo, manginkaangay kita niya, tungod kay makita naton ang iya matuod nga kinaugali."
                },
                "3": {
                    "verse_nr": "3",
                    "verse": "Ang tagsatagsa nga may iya sini nga paglaom kay Cristo nagapaputli sang iya kaugalingon subong nga si Cristo putli."
                },
                "4": {
                    "verse_nr": "4",
                    "verse": "Ang bisan sin-o nga nagapakasala nagalapas sang kasugoan sang Dios, tungod kay ang sala amo ang paglapas sang kasugoan."
                },
                "5": {
                    "verse_nr": "5",
                    "verse": "Nahibaluan ninyo nga si Cristo nag-abot sa pagkuha sang mga sala kag sia iya wala sing sala."
                },
                "6": {
                    "verse_nr": "6",
                    "verse": "Gani, ang bisan sin-o nga nagakabuhi nga nahiusa kay Cristo, wala nagapadayon sa pagpakasala, pero ang bisan sin-o nga nagapadayon sa pagpakasala, wala gid makakita ukon makakilala sa iya."
                },
                "7": {
                    "verse_nr": "7",
                    "verse": "Mga anak, indi kamo magtugot nga patalangon ni bisan sin-o! Ang bisan sin-o nga nagahimo sing matarong, matarong subong nga si Cristo matarong."
                },
                "8": {
                    "verse_nr": "8",
                    "verse": "Ang bisan sin-o nga nagapadayon sa pagpakasala, iya sang Yawa, tungod kay ang Yawa nagapakasala halin pa sa ginsugoran. Tungod sini ang Anak sang Dios nag-abot sa pagguba sang mga buhat sang Yawa."
                },
                "9": {
                    "verse_nr": "9",
                    "verse": "Ang bisan sin-o nga anak sang Dios wala nagapadayon sa pagpakasala, kay ang kinaugali sang Dios yara sa iya, kag tungod kay ang Dios amo ang iya Amay, indi sia makapadayon sa pagpakasala."
                },
                "10": {
                    "verse_nr": "10",
                    "verse": "Amo ini ang maathag nga kinatuhay sang mga anak sang Dios kag sang mga anak sang Yawa: ang bisan sin-o nga wala nagahimo sing matarong ukon wala nagahigugma sa iya utod, indi anak sang Dios."
                },
                "11": {
                    "verse_nr": "11",
                    "verse": "Amo ini ang mensahe nga inyo nabatian halin sa ginsugoran: dapat kita maghigugmaanay."
                },
                "12": {
                    "verse_nr": "12",
                    "verse": "Indi kita dapat magmanginsubong kay Cain nga iya sang Yawa. Ginpatay niya ang iya kaugalingon nga utod nga si Abel. Ngaa bala ginpatay niya ang iya utod? Tungod kay ang mga hinimuan ni Cain malaut, kag ang mga hinimuan sang iya utod matarong."
                },
                "13": {
                    "verse_nr": "13",
                    "verse": "Gani, mga kautoran ko, indi kamo magkatingala kon ang mga tawo sang kalibutan nagadumot sa inyo."
                },
                "14": {
                    "verse_nr": "14",
                    "verse": "Nahibaluan naton nga ginsaylo kita halin sa kamatayon pakadto sa kabuhi. Aton ini nahibaluan, tungod kay ginahigugma ta ang aton mga kautoran. Ang bisan sin-o nga wala nagahigugma yara pa sa idalom sang gahom sang kamatayon."
                },
                "15": {
                    "verse_nr": "15",
                    "verse": "Ang bisan sin-o nga nagadumot sa iya utod, manugpatay. Kamo nakahibalo nga wala sing manugpatay nga may kabuhi nga walay katapusan."
                },
                "16": {
                    "verse_nr": "16",
                    "verse": "Sa sini nga paagi nahibaluan ta kon ano ang gugma: si Cristo naghatag sang iya kabuhi para sa aton. Gani kita man dapat maghatag sang aton kabuhi para sa aton mga kautoran!"
                },
                "17": {
                    "verse_nr": "17",
                    "verse": "Kon ang isa ka tawo manggaranon kag nakita niya ang iya utod nga yara sa kinawad-on pero wala sia nagakaluoy sa iya, ano bala ang pagkasiling niya nga may paghigugma sia sa Dios?"
                },
                "18": {
                    "verse_nr": "18",
                    "verse": "Mga anak ko! Ang aton paghigugma kinahanglan indi lamang sa pulong ukon sa hambal, kundi kinahanglan ang matuodtuod nga paghigugma nga ginapakita sa buhat."
                },
                "19": {
                    "verse_nr": "19",
                    "verse": "Gani sa sini nga paagi mahibaluan ta nga yara kita sa kamatuoran, kag ang aton tagipusoon may pagsalig sa atubang sang Dios."
                },
                "20": {
                    "verse_nr": "20",
                    "verse": "Kon ang aton mga tagipusoon nagakondenar sa aton, nahibaluan ta nga ang Dios labaw pa sang sa aton mga tagipusoon, kag nakahibalo sia sang tanan."
                },
                "21": {
                    "verse_nr": "21",
                    "verse": "Gani, mga hinigugma ko, kon ang aton tagipusoon wala nagakondenar sa aton, may kaisog kita sa atubang sang Dios."
                },
                "22": {
                    "verse_nr": "22",
                    "verse": "Mabaton ta ang bisan ano nga aton pangayuon sa iya, tungod kay nagatuman kita sang iya mga sugo, kag nagahimo sang iya nahamut-an."
                },
                "23": {
                    "verse_nr": "23",
                    "verse": "Amo ini ang iya ginasugo: nga kita magtuo sa iya Anak nga si Jesu-Cristo, kag maghigugmaanay kita suno sa ginsugo ni Cristo sa aton."
                },
                "24": {
                    "verse_nr": "24",
                    "verse": "Ang bisan sin-o nga nagatuman sang mga sugo sang Dios nagakabuhi nga nahiusa sa Dios, kag ang Dios nagakabuhi nga nahiusa sa iya. Kag nakahibalo kita nga ang Dios nagapuyo sa aton paagi sa Espiritu nga iya ginhatag sa aton."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mga hinigugma ko, indi kamo magpati sa tanan nga nagasiling nga yara sa ila ang Espiritu, kundi usisaa anay ninyo kon bala ang espiritu nga yara sa ila naghalin sa Dios. Kay madamo na ang di-matuod nga mga propeta nga naglapnag sa bug-os nga kalibutan."
                },
                "2": {
                    "verse_nr": "2",
                    "verse": "Sa sini nga paagi makilala ninyo kon ang Espiritu iya sang Dios: ang bisan sin-o nga nagakilala nga si Jesu-Cristo nagpakatawo, may Espiritu nga naghalin sa Dios."
                },
                "3": {
                    "verse_nr": "3",
                    "verse": "Pero ang bisan sin-o nga nagapanghiwala nga nagpakatawo si Jesus, ang Espiritu sang Dios wala sa iya. Ang espiritu nga yara sa iya naghalin sa kaaway ni Cristo. Inyo nabatian nga ini nga espiritu magaabot kag yari na ini sa kalibutan."
                },
                "4": {
                    "verse_nr": "4",
                    "verse": "Pero, mga anak ko, kamo iya sang Dios, kag nadaog ninyo ang di-matuod nga mga propeta, tungod kay ang Espiritu nga yara sa inyo labi pa ka gamhanan sang sa espiritu nga yara sa ila nga iya sang kalibutan."
                },
                "5": {
                    "verse_nr": "5",
                    "verse": "Yadtong di-matuod nga mga propeta nagahambal nahanungod sang mga butang nga iya sang kalibutan, kag ang kalibutan nagapamati sa ila, tungod kay sila iya sang kalibutan."
                },
                "6": {
                    "verse_nr": "6",
                    "verse": "Pero kita iya sang Dios. Ang bisan sin-o nga nakakilala sa Dios nagapamati sa aton, kag ang bisan sin-o nga indi iya sang Dios, wala nagapamati sa aton. Gani sa sini nga paagi, aton mahibaluan ang kinatuhay sang Espiritu sang kamatuoran kag sang espiritu sang kabutigan."
                },
                "7": {
                    "verse_nr": "7",
                    "verse": "Mga hinigugma, maghigugmaanay kita, tungod kay ang gugma naghalin sa Dios. Ang bisan sin-o nga nagahigugma anak sang Dios kag nakakilala sa Dios."
                },
                "8": {
                    "verse_nr": "8",
                    "verse": "Ang bisan sin-o nga wala nagahigugma wala makakilala sa Dios, kay ang Dios gugma."
                },
                "9": {
                    "verse_nr": "9",
                    "verse": "Sa sini nga paagi ginpahayag sang Dios ang iya gugma sa aton: ginpadala niya ang iya bugtong nga Anak sa kalibutan agod nga may kabuhi kita paagi sa iya."
                },
                "10": {
                    "verse_nr": "10",
                    "verse": "Amo ini ang gugma: indi tungod kay naghigugma kita sa Dios, kundi nga ang Dios naghigugma sa aton kag nagpadala sang iya Anak agod nga paagi sa iya mapatawad ang aton mga sala."
                },
                "11": {
                    "verse_nr": "11",
                    "verse": "Mga hinigugma, kon amo ini ang paghigugma sang Dios sa aton, dapat man kita maghigugmaanay."
                },
                "12": {
                    "verse_nr": "12",
                    "verse": "Wala gid sing isa nga nakakita sa Dios. Pero kon nagahigugmaanay kita, ang Dios nagakabuhi sa aton kag ang iya gugma nahimpit sa aton."
                },
                "13": {
                    "verse_nr": "13",
                    "verse": "Sa sini nga paagi aton mapat-od nga kita nagakabuhi sa Dios, kag sia nagakabuhi sa aton, tungod kay ginhatag niya sa aton ang iya Espiritu."
                },
                "14": {
                    "verse_nr": "14",
                    "verse": "Kag nakita naton kag nagasugid kita sa iban nga ang Amay nagpadala sang iya Anak nga mangin-Manluluwas sang kalibutan."
                },
                "15": {
                    "verse_nr": "15",
                    "verse": "Ang bisan sin-o nga nagatuad nga si Jesus amo ang Anak sang Dios, ang Dios nagakabuhi sa iya, kag sia nagakabuhi sa Dios."
                },
                "16": {
                    "verse_nr": "16",
                    "verse": "Kag kita mismo nakakilala kag nagatuo nga ang Dios nagahigugma sa aton.\nAng Dios gugma, kag ang bisan sin-o nga nagakabuhi sa gugma, nagakabuhi sa Dios kag ang Dios nagakabuhi sa iya."
                },
                "17": {
                    "verse_nr": "17",
                    "verse": "Ang tinutuyo sang gugma nga ginhimpit sa aton amo nga may kaisog kita kon mag-abot ang Adlaw sang Paghukom, kag maangkon naton ini tungod kay nagakabuhi kita sa sining kalibutan subong sang pagkabuhi ni Cristo."
                },
                "18": {
                    "verse_nr": "18",
                    "verse": "Wala sing kahadlok sa gugma. Ang himpit nga gugma nagakuha sang tanan nga kahadlok. Gani ang bisan sin-o nga nagakahadlok ang gugma wala pa mahimpit, tungod kay ang kahadlok may kaangtanan sa silot."
                },
                "19": {
                    "verse_nr": "19",
                    "verse": "Nagahigugma kita, tungod kay ang Dios naghigugma sa aton sing una."
                },
                "20": {
                    "verse_nr": "20",
                    "verse": "Kon may isa nga nagasiling, \u201cGinahigugma ko ang Dios,\u201d pero nagadumot sa iya utod, butigon sia. Kay kon wala sia nagahigugma sa iya utod nga iya makita, indi sia makahigugma sa Dios nga indi niya makita."
                },
                "21": {
                    "verse_nr": "21",
                    "verse": "Amo ini ang sugo nga ginhatag sa aton ni Cristo: ang bisan sin-o nga nagahigugma sa Dios dapat man maghigugma sa iya utod."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ang bisan sin-o nga nagatuo nga si Jesus amo ang Cristo, anak sang Dios, kag ang bisan sin-o nga nagahigugma sa amay nagahigugma man sa iya anak."
                },
                "2": {
                    "verse_nr": "2",
                    "verse": "Sa sini nga paagi mahibaluan ta nga nagahigugma kita sa mga anak sang Dios: kon kita nagahigugma sa Dios kag nagatuman sang iya mga sugo."
                },
                "3": {
                    "verse_nr": "3",
                    "verse": "Kay kon nagahigugma kita sa Dios ini nagakahulogan nga nagatuman kita sang iya mga sugo. Kag ang iya mga sugo indi tama kabudlay para sa aton"
                },
                "4": {
                    "verse_nr": "4",
                    "verse": "tungod kay ang tagsa ka anak sang Dios sarang makadaog sang kalibutan. Amo ini ang pagdaog naton sang kalibutan: paagi sa aton pagtuo."
                },
                "5": {
                    "verse_nr": "5",
                    "verse": "Sin-o bala ang makadaog sang kalibutan? Ang tawo lamang nga nagatuo nga si Jesus amo ang Anak sang Dios."
                },
                "6": {
                    "verse_nr": "6",
                    "verse": "Si Jesu-Cristo amo ang nag-abot paagi sa tubig sang iya pagpabautiso kag paagi sa dugo sang iya pagkamatay. Nag-abot sia indi lamang paagi sa tubig, kundi paagi sa tubig kag sa dugo. Kag ang Espiritu gid nagasaksi nga matuod ini, tungod kay ang Espiritu kamatuoran."
                },
                "7": {
                    "verse_nr": "7",
                    "verse": "May tatlo ka mga saksi"
                },
                "8": {
                    "verse_nr": "8",
                    "verse": "ang Espiritu, ang tubig, kag ang dugo, kag ining tatlo nagahisugot."
                },
                "9": {
                    "verse_nr": "9",
                    "verse": "Nagapati kita sa panaksi sang mga tawo, pero labi pa gid ka gamhanan ang panaksi sang Dios, kag amo ini ang panaksi nga ginhatag sang Dios nahanungod sa iya Anak."
                },
                "10": {
                    "verse_nr": "10",
                    "verse": "Gani, ang bisan sin-o nga nagatuo sa Anak sang Dios may panaksi sa iya tagipusoon, pero ang bisan sin-o nga wala nagatuo sa Dios, nagahimo sang Dios nga butigon, tungod kay wala sia nagtuo sang panaksi sang Dios nahanungod sa iya Anak."
                },
                "11": {
                    "verse_nr": "11",
                    "verse": "Amo ini ang panaksi: ang Dios naghatag sa aton sang kabuhi nga wala sing katapusan, kag ini nga kabuhi yara sa iya Anak."
                },
                "12": {
                    "verse_nr": "12",
                    "verse": "Ang bisan sin-o nga yara sa iya ang Anak sang Dios may kabuhi, kag ang bisan sin-o nga wala sa iya ang Anak sang Dios wala sing kabuhi."
                },
                "13": {
                    "verse_nr": "13",
                    "verse": "Ginasulat ko ini sa inyo, agod mahibaluan ninyo nga may kabuhi kamo nga wala sing katapusan\u2014kamo nga nagatuo sa ngalan sang Anak sang Dios."
                },
                "14": {
                    "verse_nr": "14",
                    "verse": "May kaisog kita sa atubang sang Dios, tungod kay nagasalig kita nga nagapamati sia sa aton, kon magpangayo kita sa iya sang bisan ano nga butang nga suno sa iya kabubot-on."
                },
                "15": {
                    "verse_nr": "15",
                    "verse": "Nagapamati sia kon kita magpangayo sa iya. Tungod kay nahibaluan ta nga ini matuod, nahibaluan man naton nga sia nagahatag sa aton sang aton ginapangayo sa iya."
                },
                "16": {
                    "verse_nr": "16",
                    "verse": "Kon may makakita sang iya utod nga nagahimo sing sala nga indi ikamatay, dapat sia magpangamuyo sa Dios nga magahatag sing kabuhi sa iya utod. Ini para lamang sa mga nakahimo sing sala nga indi ikamatay. Pero may sala nga ikamatay, kag wala ako nagasiling nga magpangamuyo kamo sa Dios nahanungod sina."
                },
                "17": {
                    "verse_nr": "17",
                    "verse": "Ang tanan nga buhat nga indi matarong, sala. Pero may sala nga indi ikamatay."
                },
                "18": {
                    "verse_nr": "18",
                    "verse": "Nahibaluan naton nga wala sing anak sang Dios nga nagapadayon sa pagpakasala, kay ang Anak sang Dios nagaapin sa iya, kag ang Yawa indi makahalit sa iya."
                },
                "19": {
                    "verse_nr": "19",
                    "verse": "Nahibaluan ta nga kita iya sang Dios, bisan pa nga ang bug-os nga kalibutan yara sa idalom sang paggahom sang Yawa."
                },
                "20": {
                    "verse_nr": "20",
                    "verse": "Nahibaluan ta nga ang Anak sang Dios nag-abot kag naghatag sa aton sing paghangop, agod makilala naton ang matuod nga Dios. Ang aton mga kabuhi yara sa matuod nga Dios, nga nahiusa sa iya Anak nga si Jesu-Cristo. Amo ini ang matuod nga Dios, kag amo ini ang kabuhi nga wala sing katapusan."
                },
                "21": {
                    "verse_nr": "21",
                    "verse": "Mga hinigugma ko nga mga anak, palayo kamo sa mga diosdios!"
                }
            }
        }
    }
}