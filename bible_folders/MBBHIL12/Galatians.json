{
    "version": "MBBHIL12",
    "book_name": "Galatians",
    "book_nr": "48",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ako si Pablo, gintawag nga mangin-apostol kag ini nga pagtawag wala nagikan sa tawo ukon paagi sa tawo, kundi kay Jesu-Cristo kag sa Dios nga Amay nga nagbanhaw sa iya gikan sa mga minatay."
                },
                "2": {
                    "verse_nr": "2",
                    "verse": "Ang tanan nga mga kautoran nga kaupod ko diri nagabuylog sa akon sa pag-abiabi sa mga iglesia sang Galacia"
                },
                "3": {
                    "verse_nr": "3",
                    "verse": "Kabay nga ang Dios nga aton Amay kag si Ginoong Jesu-Cristo maghatag sa inyo sing pagpakamaayo kag paghidait."
                },
                "4": {
                    "verse_nr": "4",
                    "verse": "Sa pagtuman sang kabubot-on sang aton Dios kag Amay, ginhalad ni Cristo ang iya kaugalingon tungod sa aton mga sala, agod mahilway kita sa sining malaut nga panag-on."
                },
                "5": {
                    "verse_nr": "5",
                    "verse": "Dayawon ang Dios sa walay katapusan! Kabay pa."
                },
                "6": {
                    "verse_nr": "6",
                    "verse": "Natingala gid ako nga kadali sa inyo magbiya sa Dios nga nagtawag sa inyo tungod sang kaayo ni Cristo, kag magsunod sa lain nga mensahe nga ginasiling sang iban nga maayong balita."
                },
                "7": {
                    "verse_nr": "7",
                    "verse": "Kon sa bagay, wala na sing \u201ciban pa nga Maayong Balita,\u201d pero ginasiling ko ini tungod kay may iban nga mga tawo nga nagatublag sa inyo kag luyag magpatiko sang Maayong Balita ni Cristo."
                },
                "8": {
                    "verse_nr": "8",
                    "verse": "Pero bisan kami, ukon ang isa ka anghel gikan sa langit, ang magwali sing isa ka maayong balita nga indi suno sa amon ginwali sa inyo, kabay nga kondenahon sia sa impierno!"
                },
                "9": {
                    "verse_nr": "9",
                    "verse": "Ginsiling na namon ini sang una, kag karon akon ginasiling liwat: ang bisan sin-o nga nagawali sang isa ka maayong balita nga indi suno sa inyo nabaton, kabay nga kondenahon sia sa impierno!"
                },
                "10": {
                    "verse_nr": "10",
                    "verse": "Nagakahulogan bala ini nga luyag ako mahamut-an sang mga tawo? Indi! Luyag ako nga mahamut-an sang Dios! Nagatinguha bala ako sa pagpaayon sa mga tawo? Kon amo pa ini ang ginahimo ko, kuntani indi ako alagad ni Cristo."
                },
                "11": {
                    "verse_nr": "11",
                    "verse": "Ginasugiran ko kamo, mga utod, nga ang Maayong Balita nga akon ginawali wala nagikan sa tawo."
                },
                "12": {
                    "verse_nr": "12",
                    "verse": "Wala ko ini nabaton sa bisan kay sin-o, ukon may nagtudlo sini sa akon, kundi si Jesu-Cristo mismo amo ang nagpahayag sini sa akon."
                },
                "13": {
                    "verse_nr": "13",
                    "verse": "Nabatian na ninyo ang nahanungod sa akon pagkabuhi sang matutom pa ako sa pagtuluohan sang mga Judio, kon paano ang padayon nga paghingabot ko sa iglesia sang Dios nga wala sing luoyluoy, kag sang akon padayon nga pagtinguha sa paglaglag sini."
                },
                "14": {
                    "verse_nr": "14",
                    "verse": "Sa pagtuman ko sa pagtuluohan sang mga Judio nalabawan ko ang madamo nga katubotubo ko nga mga Judio, kay may kasidla ako sa pagsunod sang ginpaalinton nga mga pagsulondan sang aton mga katigulangan."
                },
                "15": {
                    "verse_nr": "15",
                    "verse": "Pero ang Dios, sa iya kaayo, nagpili sa akon sa wala pa ako matawo, kag gintawag niya ako sa pag-alagad sa iya. Kag sang ginpakamaayo niya"
                },
                "16": {
                    "verse_nr": "16",
                    "verse": "nga ipahayag ang iya Anak sa akon, agod mawali ko ang Maayong Balita nahanungod sa iya sa mga Hentil, wala ako magpangayo sing laygay sa bisan kay sin-o nga tawo"
                },
                "17": {
                    "verse_nr": "17",
                    "verse": "ukon magkadto sa Jerusalem sa pagpakigkita sa mga apostoles nga una pa sa akon. Sa baylo, nagkadto ako gilayon sa rehiyon sang Arabia, kag nagbalik sa siudad sang Damasco."
                },
                "18": {
                    "verse_nr": "18",
                    "verse": "Sang makaligad ang tatlo ka tuig, nagkadto ako sa Jerusalem sa pagpakigkita kay Pedro, kag nagpabilin ako upod sa iya sing duha ka simana."
                },
                "19": {
                    "verse_nr": "19",
                    "verse": "Wala ako sing may nakita nga iban nga mga apostoles luas lamang kay Santiago nga utod sang Ginoo."
                },
                "20": {
                    "verse_nr": "20",
                    "verse": "Ang akon ginasulat sa inyo matuod. Ang Dios nakahibalo nga wala ako nagabutig!"
                },
                "21": {
                    "verse_nr": "21",
                    "verse": "Pagkatapos sini nagkadto ako sa mga rehiyon sang Siria kag Cilicia."
                },
                "22": {
                    "verse_nr": "22",
                    "verse": "Sa sadto nga tion wala pa ako makilal-i sang mga katapo sang mga iglesia sa Judea."
                },
                "23": {
                    "verse_nr": "23",
                    "verse": "Ang nahibal-an lang nila amo ang ginsugid sa ila sang iban nga nagsiling: \u201cAng tawo nga naghingabot anay sa aton nagawali na karon sang pagtuo nga iya anay gintinguhaan nga laglagon!\u201d"
                },
                "24": {
                    "verse_nr": "24",
                    "verse": "Gani, gindayaw nila ang Dios tungod sa akon."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Sang makaligad ang katorse ka tuig, nagbalik ako sa Jerusalem upod kay Bernabe. Gindala ko man si Tito upod sa akon."
                },
                "2": {
                    "verse_nr": "2",
                    "verse": "Nagkadto ako didto tungod kay ang Dios nagpahayag sa akon nga kinahanglan magkadto ako. Nagpakighinun-anon ako sa mga pangulo lang sang iglesia, kag ginsaysay ko sa ila ang Maayong Balita nga ginawali ko sa mga Hentil. Indi ako luyag nga ang pagpangabudlay ko sang una ukon karon, manginwalay pulos."
                },
                "3": {
                    "verse_nr": "3",
                    "verse": "Si Tito nga upod ko, bisan sia Griego, wala sia ginpilit nga magpatuli"
                },
                "4": {
                    "verse_nr": "4",
                    "verse": "bisan pa may mga tawo nga nagpamilit nga tulion sia. Ini nga mga tawo nga nagapakunokuno nga mga utod nagbuylog sa amon grupo sa pagpanilag lang, agod mahibal-an nila ang aton kahilwayan sa aton paghiusa kay Cristo Jesus. Luyag nila kami uliponon."
                },
                "5": {
                    "verse_nr": "5",
                    "verse": "Wala gid kami magpasugot sa ila bisan kaisa lang, agod lamang nga matipigan namon ang kamatuoran sang Maayong Balita para sa inyo."
                },
                "6": {
                    "verse_nr": "6",
                    "verse": "Pero ang ginkabig nga mga pangulo sang iglesia wala man sang may gindugang sa Maayong Balita nga akon ginawali. Nagsiling ako nga \u201cginkabig nga mga pangulo sang iglesia\u201d tungod kay wala man sing kinalain sa akon kon sin-o sila, kay ang Dios wala nagahukom suno sa makita sa gwa."
                },
                "7": {
                    "verse_nr": "7",
                    "verse": "Sa baylo, nakita nila nga ang Dios naghatag sa akon sing bulohaton sa pagwali sang Maayong Balita sa mga Hentil, kaangay sang paghatag niya kay Pedro sing bulohaton sa pagwali sang Maayong Balita sa mga Judio."
                },
                "8": {
                    "verse_nr": "8",
                    "verse": "Kay sa gahom sang Dios ginhimo ako nga isa ka apostol sa mga Hentil subong nga si Pedro ginhimo nga apostol sa mga Judio."
                },
                "9": {
                    "verse_nr": "9",
                    "verse": "Si Santiago, si Pedro, kag si Juan, nga ginkabig nga mga pangulo, nagkilala nga ang Dios naghatag sa akon sining pinasahi nga bulohaton. Gani, ginkamusta nila ako kag si Bernabe subong tanda nga kami kaupod sa palangabudlayan. Kag naghilisugot kami tanan nga ako kag si Bernabe magapangabudlay sa mga Hentil kag sila ila sa mga Judio."
                },
                "10": {
                    "verse_nr": "10",
                    "verse": "Ang ila lamang ginapangayo amo nga dumdomon namon ang mga imol sa ila grupo, nga amo gid man ang ginatinguhaan ko nga himuon."
                },
                "11": {
                    "verse_nr": "11",
                    "verse": "Sang pag-abot ni Pedro sa Antioquia, nagpamatok ako sa iya sa atubang sang mga tumoluo tungod kay maathag gid nga sayop sia."
                },
                "12": {
                    "verse_nr": "12",
                    "verse": "Kay sang wala pa makaabot ang mga tawo nga ginpadala ni Santiago didto, nagkaon si Pedro upod sa Hentil nga mga kautoran. Pero sang nakaabot na sila, naghalin sia kag indi na gid sia magkaon upod sa ila tungod kay nahadlok sia sa mga nagasiling nga kinahanglan ang mga Hentil tulion."
                },
                "13": {
                    "verse_nr": "13",
                    "verse": "Ang iban nga mga kautoran nga Judio nahadlok man kaangay kay Pedro, kag bisan pa gani si Bernabe nadala man sa ila katalaw."
                },
                "14": {
                    "verse_nr": "14",
                    "verse": "Sang makita ko nga wala sila nagaginawi sing nagakaigo suno sa kamatuoran sang Maayong Balita, ginsilingan ko si Pedro sa atubang nila tanan, \u201cIkaw isa ka Judio, pero nagakabuhi ka subong isa ka Hentil, kag indi subong isa ka Judio. Paano karon ang pagpilit mo sa mga Hentil sa pagkabuhi subong mga Judio?\u201d"
                },
                "15": {
                    "verse_nr": "15",
                    "verse": "Matuod gid nga natawo kita nga mga Judio, kag indi Hentil nga mga makasasala."
                },
                "16": {
                    "verse_nr": "16",
                    "verse": "Pero nakahibalo kita nga ang tawo ginabaton sang Dios paagi sa pagtuo lamang kay Jesu-Cristo, kag indi paagi sa pagtuman sang ginasiling sang Kasugoan. Kita man nagtuo kay Cristo Jesus, agod nga mabaton kita sang Dios paagi sa pagtuo kay Cristo, kag indi paagi sa pagtuman sang ginasiling sang Kasugoan. Kay wala sing tawo nga ginabaton sang Dios paagi sa iya pagtuman sang Kasugoan."
                },
                "17": {
                    "verse_nr": "17",
                    "verse": "Karon, kon kita nagahimulat nga pagabatunon sang Dios paagi sa aton paghiusa kay Cristo, masapwan kita nga mga makasasala subong sa mga Hentil. Nagakahulogan bala ini nga si Cristo amo ang nagapaluntad sang sala? Indi ina mahimo!"
                },
                "18": {
                    "verse_nr": "18",
                    "verse": "Kon akon liwat patindugon ang mga butang nga akon anay ginguba, ina magapamatuod nga ginalapas ko ang Kasugoan."
                },
                "19": {
                    "verse_nr": "19",
                    "verse": "Pero kon nahanungod sa Kasugoan, kaangay nga patay ako kag gani wala na ginagamhan sang Kasugoan agod magkabuhi ako para sa Dios. Ginlansang ako sa krus upod kay Cristo"
                },
                "20": {
                    "verse_nr": "20",
                    "verse": "gani nga indi na ako ang nagakabuhi, kundi si Cristo amo ang nagakabuhi sa akon. Ini nga kabuhi nga akon ginakabuhi karon, ginakabuhi ko paagi sa pagtuo sa Anak sang Dios nga naghigugma sa akon kag naghatag sang iya kabuhi para sa akon."
                },
                "21": {
                    "verse_nr": "21",
                    "verse": "Wala ko ginasikway ang kaayo sang Dios. Kon may isa ka tawo nga ginabaton sang Dios paagi sa Kasugoan, nagakahulogan ini nga ang pagkapatay ni Cristo wala sing pulos!"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Buangbuang nga mga taga-Galacia! Sin-o bala ang nagganyat sa inyo? Sa atubang ninyo ginpaathag ang pagkapatay ni Jesu-Cristo sa krus!"
                },
                "2": {
                    "verse_nr": "2",
                    "verse": "Sugiri ninyo ako sining isa lang ka butang: nabaton bala ninyo ang Espiritu sang Dios paagi sa pagtuman sang Kasugoan, ukon paagi sa pagpamati kag pagtuo sang Maayong Balita?"
                },
                "3": {
                    "verse_nr": "3",
                    "verse": "Daw ano ka buangbuang sa inyo! Nagsugod kamo paagi sa Espiritu sang Dios, karon luyag bala ninyo nga tapuson ini paagi sa inyo kaugalingon nga gahom?"
                },
                "4": {
                    "verse_nr": "4",
                    "verse": "Nanginwalay pulos bala ang tanan ninyo nga inagihan? Matuod gid nga may pulos ini!"
                },
                "5": {
                    "verse_nr": "5",
                    "verse": "Ginahatagan bala kamo sang Dios sang Espiritu kag ginahimo bala niya ang mga milagro sa tunga ninyo tungod kay nagatuman kamo sang Kasugoan, ukon tungod sang inyo pagpamati kag pagtuo sa Maayong Balita?"
                },
                "6": {
                    "verse_nr": "6",
                    "verse": "Nahanungod kay Abraham ang kasulatan nagasiling, \u201cNagtuo sia sa Dios, kag tungod sang iya pagtuo ginbaton sia sang Dios subong isa ka matarong nga tawo.\u201d"
                },
                "7": {
                    "verse_nr": "7",
                    "verse": "Gani dapat ninyo talupangdon nga ang mga tawo nga may pagtuo amo ang matuod nga mga kaliwat ni Abraham."
                },
                "8": {
                    "verse_nr": "8",
                    "verse": "Ginpahayag na nga daan sa kasulatan nga ang Dios magabaton sa mga Hentil paagi sa pagtuo. Gani ang kasulatan nagpahibalo sang Maayong Balita kay Abraham nga nagasiling: \u201cPaagi sa imo pagabendisyunan sang Dios ang tanan nga mga katawhan.\u201d"
                },
                "9": {
                    "verse_nr": "9",
                    "verse": "Nagtuo si Abraham kag ginbendisyunan sia sang Dios. Gani ang tanan nga nagatuo ginabendisyunan man kaangay kay Abraham."
                },
                "10": {
                    "verse_nr": "10",
                    "verse": "Ang nagasalig sa pagtuman sang Kasugoan yara sa idalom sang pagpakamalaut. Kay ang kasulatan nagasiling, \u201cAng bisan sin-o nga wala nagapadayon sa pagtuman sang tanan nga nasulat sa libro sang Kasugoan ginpakamalaut!\u201d"
                },
                "11": {
                    "verse_nr": "11",
                    "verse": "Karon, maathag gid nga wala sing tawo nga ginabaton sang Dios paagi sa pagtuman sang Kasugoan, tungod kay ang kasulatan nagasiling, \u201cAng ginabaton sang Dios paagi sa pagtuo magakabuhi.\u201d"
                },
                "12": {
                    "verse_nr": "12",
                    "verse": "Pero ang Kasugoan wala nasandig sa pagtuo, kundi ang kasulatan nagasiling, \u201cAng bisan sin-o nga nagatuman sang tanan nga ginasiling sang Kasugoan magakabuhi paagi sa Kasugoan.\u201d"
                },
                "13": {
                    "verse_nr": "13",
                    "verse": "Pero si Cristo nga ginpakamalaut tungod sa aton nagtubos sa aton gikan sa pagpakamalaut sang Kasugoan: kay ang kasulatan nagasiling, \u201cGinapakamalaut ang bisan sin-o nga ginlansang sa krus.\u201d"
                },
                "14": {
                    "verse_nr": "14",
                    "verse": "Ginhimo ini ni Cristo agod nga ang bendisyon nga ginsaad sang Dios kay Abraham mahatag man sa mga Hentil paagi kay Cristo Jesus, agod nga kita man paagi sa pagtuo, makabaton sang Espiritu nga ginsaad sang Dios."
                },
                "15": {
                    "verse_nr": "15",
                    "verse": "Mga kautoran, hatagan ko kamo sing halimbawa nga makita ninyo adlaw-adlaw: kon ang duha ka tawo maghisugot sa isa ka butang kag magpirma sing isa ka kasugtanan, wala sing may makabuhin ukon makadugang sa sina nga kasugtanan."
                },
                "16": {
                    "verse_nr": "16",
                    "verse": "Karon, ang Dios nagsaad sa nagkatuhay nga mga tion kay Abraham kag sa iya kaliwat. Ang kasulatan wala nagasiling, \u201ckag sa iya mga kaliwat,\u201d nga kon sayuron, madamo nga mga tawo, kundi nagasiling ini, \u201ckag sa imo kaliwat,\u201d nga kon sayuron isa lamang ka tawo nga amo si Cristo."
                },
                "17": {
                    "verse_nr": "17",
                    "verse": "Amo ini ang luyag ko isiling: ang Dios naghimo sing kasugtanan kay Abraham kag nagsaad sa pagtuman sina nga kasugtanan. Ang Kasugoan nga ginhatag sa tapos ang 430 ka tuig, indi makapanghiwala sina nga kasugtanan kag indi makadula sang saad sang Dios."
                },
                "18": {
                    "verse_nr": "18",
                    "verse": "Kay kon ang ginahatag sang Dios nasandig sa Kasugoan, ti wala na ini nasandig sa iya saad. Ugaling, ginhatag ini sang Dios kay Abraham, tungod kay iya ini ginsaad sa iya."
                },
                "19": {
                    "verse_nr": "19",
                    "verse": "Karon, ano bala ang tinutuyo sang Kasugoan? Gindugang ini sa pagpakita kon ano bala ang paglapas, kag magapadayon ini tubtob lamang sa pag-abot sang kaliwat ni Abraham, nga ginsaaran sini. Ang Kasugoan ginpaalinton sang mga anghel paagi sa isa ka tawo nga manugpatunga."
                },
                "20": {
                    "verse_nr": "20",
                    "verse": "Pero ang manugpatunga indi kinahanglan kon may isa lamang ka partido, kag ang Dios isa lamang."
                },
                "21": {
                    "verse_nr": "21",
                    "verse": "Nagakahulogan bala ini nga ang Kasugoan batok sa mga saad sang Dios? Wala gid! Kay kon ang isa ka kasugoan ginhatag sa paghatag sing kabuhi sa mga tawo, ti ang tagsa ka tawo mabaton sang Dios paagi sa pagtuman sini."
                },
                "22": {
                    "verse_nr": "22",
                    "verse": "Pero ang kasulatan nagasiling nga ang bug-os nga kalibutan yara sa idalom sang gahom sang sala, agod nga mahatag sa mga nagatuo ang ginsaad sang Dios paagi sa pagtuo kay Jesu-Cristo."
                },
                "23": {
                    "verse_nr": "23",
                    "verse": "Pero sang wala pa mag-abot ini nga pagtuo, gingapos kita sang Kasugoan subong mga binilanggo tubtob nga ining palaabuton nga pagtuo mapahayag."
                },
                "24": {
                    "verse_nr": "24",
                    "verse": "Gani ang Kasugoan amo ang manug-atipan naton tubtob sa pag-abot ni Cristo, agod mabaton kita sang Dios paagi sa pagtuo."
                },
                "25": {
                    "verse_nr": "25",
                    "verse": "Karon kay yari na kita sa panag-on sang pagtuo, wala na kita sa idalom sang pag-atipan sang Kasugoan."
                },
                "26": {
                    "verse_nr": "26",
                    "verse": "Kay paagi sa pagtuo kamo tanan nangin-anak sang Dios paagi sa paghiusa kay Cristo Jesus."
                },
                "27": {
                    "verse_nr": "27",
                    "verse": "Kay ginbautisohan kamo sa paghiusa kay Cristo, gani ginsuklob ninyo ang kinaugali ni Cristo agod manginkaangay niya."
                },
                "28": {
                    "verse_nr": "28",
                    "verse": "Gani wala na sing kinatuhay ang mga Judio kag mga Hentil, ang mga ulipon kag mga hilway, ang mga lalaki kag mga babayi. Tanan kamo nangin-isa sa inyo paghiusa kay Cristo Jesus."
                },
                "29": {
                    "verse_nr": "29",
                    "verse": "Kon iya kamo ni Cristo, ti mga kaliwat kamo ni Abraham, kag magabaton kamo sang ginsaad sang Dios."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Karon sa pagpadayon\u2014ang anak nga magabaton sang palanublion halin sa iya amay ginakabig nga daw isa man lang ka ulipon samtang bata pa sia, bisan pa nga sia gid ang tag-iya sang tanan nga mga pagkabutang."
                },
                "2": {
                    "verse_nr": "2",
                    "verse": "Samtang bata pa sia, may mga tawo nga nagatatap sa iya kag may nagadumala sang iya mga pagkabutang tubtob sa tion nga gintalana sang iya amay."
                },
                "3": {
                    "verse_nr": "3",
                    "verse": "Sa amo man nga bagay, sang indi pa kita hamtong sa espirituhanon nga pagkabuhi, kita man mga ulipon sang mga espiritu nga nagagahom sang kalibutan."
                },
                "4": {
                    "verse_nr": "4",
                    "verse": "Pero sang pag-abot sang nagakaigo nga tion, ginpadala sang Dios ang iya kaugalingon nga Anak. Natawo sia sa isa ka tawhanon nga iloy, kag nagkabuhi sa idalom sang Kasugoan sang mga Judio"
                },
                "5": {
                    "verse_nr": "5",
                    "verse": "sa paghilway sang mga yara sa idalom sang Kasugoan, agod nga mangin-anak kita sang Dios."
                },
                "6": {
                    "verse_nr": "6",
                    "verse": "Sa pagpakita nga kamo mga anak niya, ang Dios nagpadala sang Espiritu sang iya Anak sa aton mga tagipusoon, ang Espiritu nga nagabulig sa aton sa pagpanawag, \u201cAmay, Amay ko.\u201d"
                },
                "7": {
                    "verse_nr": "7",
                    "verse": "Gani indi na kamo mga ulipon, kundi mga anak sang Dios. Kag tungod kay mga anak niya kamo, ang Dios magahatag sa inyo sang tanan nga iya ginatigana sa iya mga anak."
                },
                "8": {
                    "verse_nr": "8",
                    "verse": "Sang una wala kamo makakilala sa Dios, gani gin-ulipon kamo sang mga tinuga nga indi mga dios."
                },
                "9": {
                    "verse_nr": "9",
                    "verse": "Pero karon kay nakakilala na kamo sa Dios, ukon sa isa ka bagay, ang Dios nakakilala sa inyo, ngaa bala luyag kamo magbalik sa pagpaulipon liwat sa sinang maluya kag talamayon nga manuggahom nga mga espiritu?"
                },
                "10": {
                    "verse_nr": "10",
                    "verse": "Ginasaulog ninyo sing maid-id ang pinasahi nga mga adlaw, mga bulan, mga panahon, kag mga tuig."
                },
                "11": {
                    "verse_nr": "11",
                    "verse": "Nagakahadlok ako kay basi nga ang akon tanan nga pagpangabudlay sa inyo nanginwalay pulos."
                },
                "12": {
                    "verse_nr": "12",
                    "verse": "Nagapakitluoy ako sa inyo, mga utod, magmanginkaangay kamo sa akon. Kon sa bagay, ako kaangay na sa inyo. Wala kamo sing may nahimo nga malain sa akon."
                },
                "13": {
                    "verse_nr": "13",
                    "verse": "Nadumdoman ninyo nga yadtong pagmasakit ko, nanginkahigayunan sang nahauna ko nga pagwali sa inyo sang Maayong Balita."
                },
                "14": {
                    "verse_nr": "14",
                    "verse": "Pero wala ninyo ako pagtamaya ukon pagsikwaya, bisan pa nga ang akon kahimtangan daku nga pagtilaw sa inyo. Sa baylo, ginbaton ninyo ako kaangay sang anghel halin sa Dios, kag subong kay Cristo Jesus."
                },
                "15": {
                    "verse_nr": "15",
                    "verse": "Malipayon gid kamo sadto! Ano bala karon ang natabo sa inyo? Makasiling pa gani ako nahanungod sa inyo sadto anay nga bisan ang inyo mga mata kon mahimo pa lang ninyo, lukaton ninyo ini kag ihatag sa akon."
                },
                "16": {
                    "verse_nr": "16",
                    "verse": "Nanginkaaway na bala ninyo ako karon kay nagasugid ako sing kamatuoran?"
                },
                "17": {
                    "verse_nr": "17",
                    "verse": "May iban nga mga tawo nga nagapakita sang ila daku nga kabalaka sa inyo, pero indi maayo ang ila mga tinutuyo. Ang ila lamang luyag amo ang pagpalas-ay sa inyo sa akon, agod nga magkabalaka kamo sa ila subong nga sila nagakabalaka sa inyo."
                },
                "18": {
                    "verse_nr": "18",
                    "verse": "Karon, maayo gid man nga may daku sila nga kabalaka sa inyo kon may maayo sila nga tinutuyo\u2014matuod ini sa gihapon, kag ina indi lang kon kaupod ako ninyo."
                },
                "19": {
                    "verse_nr": "19",
                    "verse": "Hinigugma ko nga mga anak! Sa liwat, nagabatyag ako sing kasakit tungod sa inyo subong sang pagpasakit sang isa ka iloy nga manugbata, tubtob nga ang kinaugali ni Cristo manginyara sa inyo."
                },
                "20": {
                    "verse_nr": "20",
                    "verse": "Daku gid ang handom ko nga manginkaupod ninyo karon, agod maghaganhagan ang akon paghambal sa inyo, kay nagapalibog gid ako nahanungod sa inyo!"
                },
                "21": {
                    "verse_nr": "21",
                    "verse": "Mamangkot ako sa inyo nga luyag magpasakop sa idalom sang Kasugoan: wala bala kamo makabati sang ginasiling sang Kasugoan?"
                },
                "22": {
                    "verse_nr": "22",
                    "verse": "Ang Kasugoan nagasiling nga si Abraham may duha ka mga anak nga lalaki, ang isa sa iya ulipon nga babayi, kag ang isa sa hilway nga babayi."
                },
                "23": {
                    "verse_nr": "23",
                    "verse": "Ang iya anak sa ulipon nga babayi natawo sa kinaandan nga paagi, pero ang iya anak sa hilway nga babayi natawo suno sa saad sang Dios."
                },
                "24": {
                    "verse_nr": "24",
                    "verse": "Ini sarang mahangpan nga isa ka halimbawa: ang duha ka babayi amo ang duha ka kasugtanan. Si Hagar nga ang iya mga anak natawo nga ulipon, halimbawa sang kasugtanan nga ginhimo sa Bukid sang Sinai."
                },
                "25": {
                    "verse_nr": "25",
                    "verse": "Si Hagar halimbawa sang Bukid sang Sinai didto sa Arabia, kag sia man isa ka halimbawa sang siudad sang Jerusalem karon, nga ulipon pati ang tanan niya nga mga pumoluyo."
                },
                "26": {
                    "verse_nr": "26",
                    "verse": "Pero ang langitnon nga Jerusalem hilway kag sia amo ang aton iloy."
                },
                "27": {
                    "verse_nr": "27",
                    "verse": "Kay ang kasulatan nagasiling:\n\u201cMagkalipay ka, babayi nga baw-as!\nMaghugyaw kag magsinggit ka sa kalipay, ikaw nga wala makaagi sang pagpasakit sang manugbata!\nKay ang babayi nga binayaan magapamata pa sing madamo\nsang sa babayi nga nagakabuhi upod sa iya bana.\u201d"
                },
                "28": {
                    "verse_nr": "28",
                    "verse": "Karon, mga utod ko, kamo mga anak sang Dios suno sa iya saad subong nga si Isaac amo man."
                },
                "29": {
                    "verse_nr": "29",
                    "verse": "Sa sadto nga tion, ang anak nga natawo sa kinaandan nga paagi naghingabot sang anak nga natawo tungod sang Espiritu sang Dios, kag amo man ini karon."
                },
                "30": {
                    "verse_nr": "30",
                    "verse": "Pero ano bala ang ginasiling sang kasulatan? Nagasiling ini, \u201cTabuga ang ulipon nga babayi upod sa iya anak nga lalaki, kay ang anak sang ulipon nga babayi indi makapanubli sang pagkabutang sang iya amay kaupod sa anak sang hilway nga babayi.\u201d"
                },
                "31": {
                    "verse_nr": "31",
                    "verse": "Gani, mga utod, indi kita mga anak sang ulipon nga babayi, kundi sang hilway nga babayi."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "May kahilwayan na kita! Si Cristo amo ang naghilway sa aton! Gani, magpakalig-on kamo subong hilway nga mga tawo kag indi na kamo magpaulipon liwat."
                },
                "2": {
                    "verse_nr": "2",
                    "verse": "Pamatii ninyo! Ako, si Pablo, nagasiling sini sa inyo: kon magpatuli pa kamo, ini nagakahulogan nga si Cristo wala sing pulos sa inyo."
                },
                "3": {
                    "verse_nr": "3",
                    "verse": "Sa liwat ginapaandaman ko ang sin-o nga magpatuli nga kinahanglan tumanon niya ang bug-os nga Kasugoan."
                },
                "4": {
                    "verse_nr": "4",
                    "verse": "Kamo nga nagatinguha nga pagabatunon sang Dios paagi sa pagtuman sang Kasugoan nagpahamulag sang inyo kaugalingon kay Cristo. Gintalikdan ninyo ang kaayo sang Dios."
                },
                "5": {
                    "verse_nr": "5",
                    "verse": "Nahanungod sa amon, may paglaom kami nga ang Dios magabaton sa amon, kag amo ini ang amon ginahulat paagi sa gahom sang Espiritu sang Dios nga nagapanghikot paagi sa amon pagtuo."
                },
                "6": {
                    "verse_nr": "6",
                    "verse": "Kay kon nagahiusa kita kay Cristo Jesus, wala sing kinatuhay ang pagkatinuli ukon ang di-pagkatinuli. Ang kinahanglanon amo ang pagtuo nga nagapanghikot paagi sa gugma."
                },
                "7": {
                    "verse_nr": "7",
                    "verse": "Maayo gid ang inyo pag-uswag sa inyo kaangtanan kay Cristo. Sin-o bala ang nagpauntat sa inyo sa pagtuman sang kamatuoran? Paano bala ang paghaylo niya sa inyo?"
                },
                "8": {
                    "verse_nr": "8",
                    "verse": "Wala ini ginhimo sang Dios nga nagtawag sa inyo."
                },
                "9": {
                    "verse_nr": "9",
                    "verse": "Subong sang ila ginasiling, \u201cAng diutay lamang nga lebadora makapahabok sang bug-os nga minasa nga harina.\u201d"
                },
                "10": {
                    "verse_nr": "10",
                    "verse": "Pero may pagsalig pa ako gihapon sa inyo. Ang aton kabuhi sa paghiusa sa Ginoo nagapasalig sa akon nga indi kamo magpanghunahuna sing tuhay kag ang tawo nga nagatublag sa inyo, bisan sin-o sia, pagasilutan sang Dios."
                },
                "11": {
                    "verse_nr": "11",
                    "verse": "Pero nahanungod sa akon, mga utod ko, ngaa bala ginahingabot gihapon ako kon magpadayon ako sa pagwali nga ang pagpatuli kinahanglanon gid? Kon matuod ina, ti ang akon pagwali nahanungod sang kamatayon ni Cristo sa krus indi makatuga sing gamo."
                },
                "12": {
                    "verse_nr": "12",
                    "verse": "Luyag ko kuntani nga ang mga tawo nga nagatublag sa inyo indi lamang magpatuli kundi magpakapon man sang ila kaugalingon!"
                },
                "13": {
                    "verse_nr": "13",
                    "verse": "Nahanungod sa inyo, mga kautoran ko, gintawag kamo agod manginhilway. Pero indi ninyo paggamita ang inyo kahilwayan nga balibad sa pagpatuyang sang inyo unodnon nga handom. Sa baylo, mag-alagaray kamo tungod sa gugma."
                },
                "14": {
                    "verse_nr": "14",
                    "verse": "Kay ang bug-os nga Kasugoan natingob sa isa ka sugo: \u201cHigugmaa ang imo isigkatawo subong sang imo paghigugma sa imo kaugalingon.\u201d"
                },
                "15": {
                    "verse_nr": "15",
                    "verse": "Pero kon magsinakitay kag mag-inupas kamo subong sang talunon nga mga sapat, ti mag-andam kamo, kay basi kon maglaglaganay kamo."
                },
                "16": {
                    "verse_nr": "16",
                    "verse": "Amo ini ang ginasiling ko: magkabuhi kamo suno sa pagtuytoy sang Espiritu, kag indi ninyo pagpasugti ang mga handom sang tawhanon nga kinaugali."
                },
                "17": {
                    "verse_nr": "17",
                    "verse": "Kay ang ginahandom sang aton tawhanon nga kinaugali batok sa ginahandom sang Espiritu, kag ang ginahandom sang Espiritu batok sa ginahandom sang tawhanon nga kinaugali. Ining duha nagasumponganay, kag nagakahulogan ini nga indi ninyo mahimo ang luyag ninyo himuon."
                },
                "18": {
                    "verse_nr": "18",
                    "verse": "Kon ang Espiritu nagatuytoy sa inyo, ti indi kamo sa idalom sang Kasugoan."
                },
                "19": {
                    "verse_nr": "19",
                    "verse": "Maathag kaayo ang ginahimo sang tawhanon nga kinaugali nga amo ang pagpakighilawas, mahigko kag malaw-ay nga mga buhat"
                },
                "20": {
                    "verse_nr": "20",
                    "verse": "pagsimba sa mga diosdios, kag pagbabaylan. Ang mga tawo nagasumponganay, nagailinaway, nagapangimon, nagapangakig kag nagahandom para sa ila kaugalingon lamang. Nagabinahinbahin sila kag nagagrupogrupo"
                },
                "21": {
                    "verse_nr": "21",
                    "verse": "mahisa sila, palahubog, nagapatuyang sa pagkinalipay, kag nagabuhat sang iban pa gid nga mga butang kaangay sini. Karon, ginapaandaman ko kamo subong sang pagpaandam ko anay sa inyo: ang nagabuhat sini nga mga butang indi makapanubli sang Ginharian sang Dios."
                },
                "22": {
                    "verse_nr": "22",
                    "verse": "Pero ang Espiritu nagapatubas sang gugma, kalipay, paghidait, pagbatas, pagkalulo, pagkaayo, pagkamatutom"
                },
                "23": {
                    "verse_nr": "23",
                    "verse": "pagkamapainuboson, kag pagpugong sang kaugalingon. Wala sing kasugoan nga batok sini nga mga butang."
                },
                "24": {
                    "verse_nr": "24",
                    "verse": "Kag ang tanan nga iya ni Cristo Jesus naglansang sang ila tawhanon nga kinaugali sa krus upod sang ila lawasnon nga mga kailigbon kag mga handom."
                },
                "25": {
                    "verse_nr": "25",
                    "verse": "Ang Espiritu naghatag sa aton sing kabuhi, kag sia man amo ang dapat maggahom sang aton kabuhi."
                },
                "26": {
                    "verse_nr": "26",
                    "verse": "Indi kita dapat magpabugal, ukon maghangkatanay, ukon maghinisaay."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Mga utod ko, kon may isa sa inyo nga masapwan nga nagahimo sing malain, kamo nga mga espirituhanon dapat magtadlong sa iya, pero dapat himuon ninyo ini sa malulo nga paagi. Magbantay man kamo sa inyo kaugalingon, agod nga indi man kamo masulay."
                },
                "2": {
                    "verse_nr": "2",
                    "verse": "Magbinuligay kamo sa pagdala sang mga palas-anon sang tagsatagsa, kag sa sini nga paagi matuman ninyo ang sugo ni Cristo."
                },
                "3": {
                    "verse_nr": "3",
                    "verse": "Kon may nagahunahuna nga daw si sin-o gid sia, bisan nga waaywaay gid sia, ginabuang lang niya ang iya kaugalingon."
                },
                "4": {
                    "verse_nr": "4",
                    "verse": "Ang tagsatagsa mag-usisa sang iya kaugalingon nga pagginawi. Kon maayo ini, ti may kabangdanan sia sa pagpabugal sang iya nahimo nga wala na niya ginapaanggid ini sa ginahimo sang iban."
                },
                "5": {
                    "verse_nr": "5",
                    "verse": "Kay ang tagsatagsa dapat magdala sang iya kaugalingon nga palas-anon."
                },
                "6": {
                    "verse_nr": "6",
                    "verse": "Ang tawo nga ginatudloan sang Cristohanon nga pagtulon-an dapat man magpaambit sang tanan nga maayo nga mga butang sa iya manunodlo."
                },
                "7": {
                    "verse_nr": "7",
                    "verse": "Indi pagbuanga ang inyo kaugalingon. Wala sing isa nga makabuang sa Dios. Kon ano ang ginasab-og sang tawo amo man ang iya pagaanihon."
                },
                "8": {
                    "verse_nr": "8",
                    "verse": "Kon nagasab-og sia sang iya tawhanon nga mga kailigbon, gikan sa sina magaani sia sing kamatayon. Kon nagasab-og sia sang Espiritu, gikan sa Espiritu magaani sia sing kabuhi nga wala sing katapusan."
                },
                "9": {
                    "verse_nr": "9",
                    "verse": "Gani, indi kita magkataka sa paghimo sing maayo, kay kon magpadayon kita, magaabot ang tion nga magaani kita."
                },
                "10": {
                    "verse_nr": "10",
                    "verse": "Gani, sa tagsa ka tion nga may kahigayunan kita, maghimo kita sing maayo sa tanan nga mga tawo kag labi na gid sa aton mga kautoran sa pagtuo."
                },
                "11": {
                    "verse_nr": "11",
                    "verse": "Tan-awa ninyo kon daw ano ka dalagku ang mga letra nga ginasulat ko sa inyo karon paagi sa akon kaugalingon nga kamot!"
                },
                "12": {
                    "verse_nr": "12",
                    "verse": "Ang mga tawo nga nagapakitakita kag nagapahambog nahanungod sang mga butang nga makita, amo ang nagapilit sa inyo sa pagpatuli. Ginahimo nila ini, agod lamang nga indi sila paghingabuton tungod sang krus ni Cristo."
                },
                "13": {
                    "verse_nr": "13",
                    "verse": "Kay bisan sila nga nagapatuli wala nagatuman sang Kasugoan. Luyag nila nga matuli kamo agod makapabugal sila nga kamo nagsunod sa sining lawasnon nga seremonya."
                },
                "14": {
                    "verse_nr": "14",
                    "verse": "Pero para sa akon, ang akon lamang mapabugal amo ang krus sang aton Ginoong Jesu-Cristo, kay paagi sa iya krus ang kalibutan patay para sa akon kag ako patay man para sa kalibutan."
                },
                "15": {
                    "verse_nr": "15",
                    "verse": "Indi kinahanglanon ang pagkatinuli ukon ang pagkadi-tinuli, kundi ang kinahanglanon amo ang pagkabag-o nga tinuga."
                },
                "16": {
                    "verse_nr": "16",
                    "verse": "Nahanungod sa mga nagasunod sini nga pagsulondan sa ila pagkabuhi, kabay nga ang paghidait kag ang kaluoy manginyara sa ila, kag sa tanan nga mga katawhan sang Dios!"
                },
                "17": {
                    "verse_nr": "17",
                    "verse": "Sa katapusan: indi na ninyo ako paggamuha, tungod kay ang mga pinalian nga yari sa akon lawas nagapakita nga ako ulipon ni Jesus."
                },
                "18": {
                    "verse_nr": "18",
                    "verse": "Mga kautoran ko, kabay nga ang pagpakamaayo sang aton Ginoong Jesu-Cristo manginyara sa inyo tanan. Kabay pa."
                }
            }
        }
    }
}