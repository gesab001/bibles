{
    "version": "MBBHIL12",
    "book_name": "Obadiah",
    "book_nr": "31",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mensahe ni Abdias, ang ginsiling sang GINOO nga Gamhanan nahanungod sa pungsod sang Edom.\nGinpadala sang GINOO ang iya manugbalita sa mga kapungsoran,\nkag nabatian namon ang iya ginsiling:\n\u201cMaghanda kamo! Malakat kita sa pag-away sang Edom!\u201d"
                },
                "2": {
                    "verse_nr": "2",
                    "verse": "Nagasiling ang GINOO sa pungsod sang Edom,\n\u201cPahuyangon ko ikaw,\nkag ang tanan magatamay sa imo."
                },
                "3": {
                    "verse_nr": "3",
                    "verse": "Ang imo bugal nagdaya sa imo.\nAng imo ginaestaran napamakuran sang bato,\nang imo balay yara sa putokputokan sang mga kabukiran,\ngani nagasiling ka sa imo kaugalingon,\n\u2018Sin-o gid bala ang makapukan sa akon?\u2019"
                },
                "4": {
                    "verse_nr": "4",
                    "verse": "Pero bisan ipahamtang mo ang imo balay subong kataas sang pugad sang agila,\nnga daw didto na sa mga kabituonan,\npero akon ikaw sa gihapon butongon paidalom,\u201d\nAmo ini ang ginsiling sang GINOO."
                },
                "5": {
                    "verse_nr": "5",
                    "verse": "\u201cKon mag-abot ang mga makawat sa kagab-ihon,\nila lamang ginakuha ang ila naluyagan.\nKon ang mga tawo magpamupo sing ubas,\nmay ginabilin gid sila nga salaghawan.\nPero laglagon ikaw sing bug-os sang imo mga kaaway."
                },
                "6": {
                    "verse_nr": "6",
                    "verse": "Mga tawo sang Edom nga mga kaliwat ni Esau,\nang inyo mga manggad, ginpanguha nila tanan."
                },
                "7": {
                    "verse_nr": "7",
                    "verse": "Gindayaan ka sang mga nagadampig sa imo,\ngintabog nila ikaw gikan sa imo pungsod.\nAng mga tawo nga anay nagpakighidait sa imo karon naglutos sa imo.\nYadtong mga abyan nga nagkaon upod sa imo, nagbutang sing siod sa pagdakop sa imo,\nkag naghambal nahanungod sa imo, \u2018Diin na bala ang kaabtik niya sang una?\u2019\u201d"
                },
                "8": {
                    "verse_nr": "8",
                    "verse": "Ang GINOO nagasiling,\n\u201cSa adlaw nga silutan ko ang Edom,\nlaglagon ko ang ila maabtik nga mga lalaki\nkag dulaon ko ang kaalam gikan sa Kabukiran ni Esau."
                },
                "9": {
                    "verse_nr": "9",
                    "verse": "Ang mga hangaway sang Teman magakurog sa kahadlok,\nkag ang tagsa ka soldado sa Bukid ni Esau pagapatyon.\u201d"
                },
                "10": {
                    "verse_nr": "10",
                    "verse": "\u201cTungod kay imo ginkawatan kag ginpamatay\nang mga kaliwat ni Jacob nga imo mga pariente,\nlaglagon ikaw kag pakahuy-an sa walay katapusan."
                },
                "11": {
                    "verse_nr": "11",
                    "verse": "Yara ikaw nga nagatan-aw sadto nga adlaw\nsang ginguba sang dumoluong nga mga kaaway ang ila mga pwerta.\nSubong ikaw kalain sadtong mga dumoluong\nnga naghakot sang manggad sang Jerusalem\nkag nagpartida sini sa ila kaugalingon."
                },
                "12": {
                    "verse_nr": "12",
                    "verse": "Indi ka kuntani magkalipay\nsa malain nga dinangatan sang imo mga pariente sa Juda.\nWala ka kuntani magkasadya\nsa adlaw sang paglaglag sa ila.\nWala ka kuntani magkadlaw\nsa mga kalisdanan nila."
                },
                "13": {
                    "verse_nr": "13",
                    "verse": "Wala ka kuntani magsulod sa siudad sang akon mga tawo\nsa pagkasadya sa ila pag-antos\nkag sa pag-agaw sang ila mga manggad\nsa adlaw sang paglaglag sa ila."
                },
                "14": {
                    "verse_nr": "14",
                    "verse": "Wala ka kuntani magtindog sa ginsang-an sang mga dalan\nsa pagdakop sang mga nagtinguha sa pagpalagyo.\nWala mo kuntani sila pag-itugyan sa kaaway\nsa adlaw sang ila kalisdanan."
                },
                "15": {
                    "verse_nr": "15",
                    "verse": "\u201cMadali na lang ang adlaw sa diin ako, ang GINOO,\nmagahukom sang tanan nga mga kapungsoran.\nO Edom, kon ano ang ginhimo mo\npagahimuon man sa imo.\nKon ano ang ginhatag mo, amo man ang pagabatunon mo."
                },
                "16": {
                    "verse_nr": "16",
                    "verse": "Ang akon mga tawo nakainom sa kupa sang mapait nga silot\nsa akon balaan nga bukid.\nPero ang tanan nga mga kapungsoran sa palibot magainom\nsa kupa sang labi pa kalain nga silot,\nmagainom sila sing madamo gid kag mawala."
                },
                "17": {
                    "verse_nr": "17",
                    "verse": "\u201cPero sa Bukid sang Sion, may mga tawo nga makapalagyo,\nkag ini nga lugar manginbalaan.\nAng mga tawo ni Jacob magapanag-iya\nsang duta nga ila gid man palanublion."
                },
                "18": {
                    "verse_nr": "18",
                    "verse": "Ang mga tawo ni Jacob kag ni Jose manginkaangay sang kalayo,\npagalaglagon nila ang mga tawo ni Esau,\nsubong sang pag-upos sang kalayo sang dagami.\nWala sing may mabilin sang kaliwat ni Esau.\nAko, ang GINOO, nagsiling sini."
                },
                "19": {
                    "verse_nr": "19",
                    "verse": "\u201cAng mga tawo gikan sa nabagatnan nga bahin sang Juda magapanag-iya sang Edom,\nang yara sa nakatundan nga kunsaran sang mga bukid sa Juda magaagaw sang duta sang mga Filistinhon.\nAng mga Israelinhon magapanag-iya sang kadutaan ni Efraim kag sang Samaria,\nkag ang mga tawo ni Benjamin magaagaw sang Galaad."
                },
                "20": {
                    "verse_nr": "20",
                    "verse": "Ang mga hangaway nga binihag gikan sa naaminhan nga bahin sang Israel\nmagabalik kag magaagaw sang kadutaan sang Fenicia tubtob sa Sarepta sa aminhan.\nAng mga bihag halin sa Jerusalem nga yara sa Separad\nmagaagaw sang mga kabanwahanan sa nabagatnan nga bahin sang Juda."
                },
                "21": {
                    "verse_nr": "21",
                    "verse": "Ang madinalag-on nga mga lalaki sang Jerusalem\nmagasalakay sa Edom kag magagahom sini.\nKag ang GINOO mismo manginhari.\u201d"
                }
            }
        }
    }
}