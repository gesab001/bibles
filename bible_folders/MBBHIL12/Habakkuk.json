{
    "version": "MBBHIL12",
    "book_name": "Habakkuk",
    "book_nr": "35",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mensahe nga ginpahayag sang GINOO kay Habakuk nga propeta."
                },
                "2": {
                    "verse_nr": "2",
                    "verse": "O GINOO, daw ano pa kadugay ang akon pagpanawag sa pagpangayo sing bulig kag mamati ka, kag magluwas sa amon gikan sa kapintas sang amon kaaway?"
                },
                "3": {
                    "verse_nr": "3",
                    "verse": "Ngaa ginapakita mo sa akon ini nga inhustisya kag kalautan? Ang kalaglagan kag pagpamintas yara sa palibot ko, kag may inaway kag binaisay bisan diin."
                },
                "4": {
                    "verse_nr": "4",
                    "verse": "Ang kasugoan maluya kag wala pulos, kag ang matarong nga paghukom wala ginahimo. Ang mga malaut nagalikop sa mga matarong, kag ang katarungan ginapatiko."
                },
                "5": {
                    "verse_nr": "5",
                    "verse": "Dayon ang GINOO nagsiling sa iya mga tawo, \u201cPadayuna ang pagbantay sang mga pungsod sa palibot ninyo, kag matingala kamo sang inyo makita. May himuon ako nga indi kamo magpati kon makabati kamo nahanungod sini."
                },
                "6": {
                    "verse_nr": "6",
                    "verse": "Himuon ko nga maggamhanan ang mga taga-Babilonia, inang mapintas kag wala nagapahimuyong nga mga tawo. Magakadto ang ila mga soldado sa iban nga bahin sang kalibutan sa pag-agaw sang iban nga mga duta."
                },
                "7": {
                    "verse_nr": "7",
                    "verse": "Nagdala sila sing kahadlok kag kakugmat kag sa ila bugal sila nagahunahuna nga ang ila tanan ginahimo matarong."
                },
                "8": {
                    "verse_nr": "8",
                    "verse": "\u201cAng ila mga kabayo mas madasig pa sang sa mga leopardo, mas mapintas pa sang sa gutom nga mga lobo. Ang ila mga soldado nga nagasakay sa kabayo nagaabot halin sa malayo nga mga kadutaan, ang ila mga kabayo daw wala nagadapat sa duta. Daw mga agila sila nga nagasulip sa pagdagit sang ila kalan-on."
                },
                "9": {
                    "verse_nr": "9",
                    "verse": "\u201cAng ila mga soldado nagaabanse sa pagpang-agaw sa pakusog nga paagi, kag ang tagsatagsa ginakugmat samtang nagapadulong sila. Ang ila nadakpan pareho kadamo sang balas."
                },
                "10": {
                    "verse_nr": "10",
                    "verse": "Ginayaguta nila ang mga hari kag ginakadlawan ang mataas nga mga opisyales. Wala sing pamakod nga makasagang sa ila. Nagatumpok sila sing duta sa pamakod kag ginaagaw nila ini."
                },
                "11": {
                    "verse_nr": "11",
                    "verse": "Dayon nagasalakay sila kaangay sang hangin kag nangindulaan, ining mga tawo nga ang ila gahom amo ang ila dios.\u201d"
                },
                "12": {
                    "verse_nr": "12",
                    "verse": "O GINOO, sa gihapon ikaw Dios. Ikaw akon Dios, balaan kag walay katubtoban. GINOO, Dios nga mangangapin nakon, ginpili mo ang mga taga-Babilonia kag ginpabakod mo sila agod masilutan nila kami."
                },
                "13": {
                    "verse_nr": "13",
                    "verse": "Pero makabatas ka man sa pagtan-aw sining indi masaligan kag malaut nga mga tawo? Ang imo mga mata balaan nga indi makatulok sa malaut, kag indi ikaw makaagwanta sa pagtan-aw sang mga tawo nga nagahimo sing sayop. Gani, ngaa nagahipos ka samtang ginalaglag nila ang mga tawo nga mas matarong pa sang sa ila?"
                },
                "14": {
                    "verse_nr": "14",
                    "verse": "Makabatas ka man bala magkabig sa mga tawo kaangay sang isda ukon kaangay sang mga sapatsapat nga wala sing may nagadumala sa ila?"
                },
                "15": {
                    "verse_nr": "15",
                    "verse": "Ang mga taga-Babilonia nagadakop sang mga tawo paagi sa mga taga nga daw mga isda lang sila. Ginapukot nila sila kag nagasinggit sila sa kalipay tungod sang ila nadakpan!"
                },
                "16": {
                    "verse_nr": "16",
                    "verse": "Ginasimba nila kag ginadulotan sing mga halad ang ila mga pukot nga daw kasubong bala nga mga dios ini, tungod kay ang ila mga pukot nagahatag sa ila sang labing maayo nga mga butang."
                },
                "17": {
                    "verse_nr": "17",
                    "verse": "Gamiton bala nila ang ila mga espada sa walay katubtoban, kag magpadayon sa pagpanglaglag sang mga pungsod sa wala sing kaluoy?"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Magasaka ako sa akon tore nga balantayan, kag hulaton ko kag tan-awon kon ano ang isiling sang GINOO sa akon, kag kon ano ang iya isabat sa akon reklamo."
                },
                "2": {
                    "verse_nr": "2",
                    "verse": "Amo ini ang ginhatag nga sabat sang GINOO sa akon: \u201cIsulat sing maathag sa mga lapida nga bato ang akon ipahayag sa imo, agod nga sa isa lang ka pagtan-aw mabasahan ini."
                },
                "3": {
                    "verse_nr": "3",
                    "verse": "Isulat ini, tungod kay indi pa tion nga matuman ini. Pero ang tion magaabot sa indi madugay, kag ang ginapahayag ko sa imo matuman. Ayhan daw madugay ini mag-abot, pero hulata ini kay matuman gid ini, kag indi na ini magdugay."
                },
                "4": {
                    "verse_nr": "4",
                    "verse": "Kag amo ini ang mensahe: \u2018Ang malaut indi mabuhi, pero ang matarong magakabuhi kay matutom sila sa Dios.\u2019\u201d"
                },
                "5": {
                    "verse_nr": "5",
                    "verse": "Ang manggad indi masaligan. Ang dalok nga mga tawo bugalon kag wala nagapahimuyong, kaangay sila sang kamatayon nga wala nagakabusog. Amo ini ang kabangdanan nga nagapang-agaw sila sing mga pungsod para sa ila kaugalingon."
                },
                "6": {
                    "verse_nr": "6",
                    "verse": "Ang naagaw nga mga tawo magayaguta kag nagakadlaw sang mga nag-agaw sa ila. Magasiling sila, \u201cGinakuha ninyo ang indi inyo, pero tapos gid kamo! Tubtob san-o ang inyo pagmanggad paagi sa pagdaya sa ila nga nakautang sa inyo sing kwarta?\u201d"
                },
                "7": {
                    "verse_nr": "7",
                    "verse": "Pero sa wala pa ninyo mahibaloi ini, kamo nga nag-agaw sang iban mautangan man kag mapilitan kamo sa pagbayad sing saka. Ang mga kaaway magaabot kag magapakurog sa inyo. Agawon nila ang inyo mga pagkabutang!"
                },
                "8": {
                    "verse_nr": "8",
                    "verse": "Tungod kay gin-agaw ninyo ang pagkabutang sang katawhan sang madamo nga mga pungsod, karon ang mga nabilin nga buhi magaagaw man sang inyo mga pagkabutang, tungod sang mga pagpamatay nga inyo nahimo kag sang inyo pagpamintas sa mga tawo sang kalibutan kag sang mga siudad sini."
                },
                "9": {
                    "verse_nr": "9",
                    "verse": "Tapos gid kamo! Nagmanggaranon ang inyo panimalay paagi sa palugos, kag nagtinguha kamo nga ang inyo panimalay mahilayo sa kahalitan kag sa katalagman!"
                },
                "10": {
                    "verse_nr": "10",
                    "verse": "Pero ang inyo mga padugi nagdala sing kahuloy-an sa inyo panimalay, sa inyo paglaglag sang mga pungsod nagdala kamo sing kalaglagan sa inyo kaugalingon."
                },
                "11": {
                    "verse_nr": "11",
                    "verse": "Bisan ang mga bato sang mga pader nagasinggit batok sa inyo, kag ang mga pagbo nagalanog sang ila singgit."
                },
                "12": {
                    "verse_nr": "12",
                    "verse": "Tapos gid kamo! Nagpatindog kamo sang siudad paagi sa mga kalautan kag pagpamatay."
                },
                "13": {
                    "verse_nr": "13",
                    "verse": "Ang mga pungsod nga inyo gin-agaw nagpangabudlay sing pataypatay sa wala sing pulos, kay ang tanan nga ginpatindog nila nasunog man lang. Ang GINOO sang mga hangaway amo ang naghimo sini."
                },
                "14": {
                    "verse_nr": "14",
                    "verse": "Pero ang duta mapuno sing mga tawo nga nagakilala kag nagapasidungog sa GINOO subong nga ang mga kadagatan puno sing tubig."
                },
                "15": {
                    "verse_nr": "15",
                    "verse": "Tapos gid kamo! Sa inyo kaakig ginpakanubo kag ginpakahuy-an ninyo ang inyo mga kaingod. Ginpadulingduling ninyo sila subong nga daw hubog sila."
                },
                "16": {
                    "verse_nr": "16",
                    "verse": "Kamo man mapun-an sing kahuloy-an sa baylo sang kadungganan. Kamo mismo magainom kag magadulingduling. Ang GINOO magasilot sa inyo sang tama gid, kag ang inyo kadungganan pagabayluhan sang kahuloy-an."
                },
                "17": {
                    "verse_nr": "17",
                    "verse": "Ginpanapas ninyo ang mga kahoy sa Libano, karon kamo ang pagatapson. Ginpamatay ninyo ang iya mga kasapatan, karon ang mga kasapatan pagakahadlukan ninyo. Matabo ini tungod sang mga pagpamatay nga inyo ginhimo kag tungod sang inyo pagpamintas sa mga tawo sang kalibutan kag sa mga siudad sini."
                },
                "18": {
                    "verse_nr": "18",
                    "verse": "Ano ang pulos sang diosdios? Ginhimo lamang ini sang mga tawo, kag wala ini sing ginasiling sa imo kundi kabutigan. Ano ang pulos nga ang nagbuhat sa iya magsalig sa iya? Isa ka diosdios nga indi gani makahambal!"
                },
                "19": {
                    "verse_nr": "19",
                    "verse": "Tapos gid kamo! Nagasiling kamo sa isa ka kahoy, \u201cMata na!\u201d ukon sa isa ka bato, \u201cBangon na!\u201d May mapahayag bala ang isa ka diosdios? Ayhan nahaklapan ini sang pilak kag bulawan, pero wala ini sing kabuhi."
                },
                "20": {
                    "verse_nr": "20",
                    "verse": "Ang GINOO yara sa iya balaan nga Templo, maghipos ang tanan sa bug-os nga duta sa iya presensya."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Amo ini ang pangamuyo ni Habakuk nga propeta"
                },
                "2": {
                    "verse_nr": "2",
                    "verse": "O GINOO, nakabati ako sang imo ginhimo\nkag napun-an ako sing paghangad.\nKaron himua liwat sa amon panahon\nang dalagku nga mga binuhatan nga imo anay ginpanghimo.\nMagmaluloy-on ka, bisan sa imo kaakig."
                },
                "3": {
                    "verse_nr": "3",
                    "verse": "Ang Dios magaabot liwat halin sa duta sang Edom,\nang balaan nga Dios magaabot halin sa mga kabakuloran sang Paran.\nAng iya pagkahalangdon nagapuno sang mga kalangitan\nang duta puno sang pagdayaw sa iya."
                },
                "4": {
                    "verse_nr": "4",
                    "verse": "Nagaabot sia nga may kasilaw sang kilat,\nang kapawa nagaidlab sa iya kamot,\ndira natago ang iya gahom."
                },
                "5": {
                    "verse_nr": "5",
                    "verse": "Nagapadala sia sing pamalatian sa una niya,\nkag nagamando sia sa kamatayon sa pagsunod sa iya."
                },
                "6": {
                    "verse_nr": "6",
                    "verse": "Kon magdulog sia, ang duta nagatay-og,\nsa iya pagpasiplat ang mga pungsod nagakurog.\nAng walay katubtoban nga mga kabukiran narumpag,\nang nagapadayon nga mga kabakuloran nagsalop,\nang mga kabakuloran nga iya ginlaktan sang una nga panahon."
                },
                "7": {
                    "verse_nr": "7",
                    "verse": "Nakita ko nga nahadlok ang mga tawo sang Cusan,\nkag ang mga tawo sang Midian nagakurog."
                },
                "8": {
                    "verse_nr": "8",
                    "verse": "O GINOO, mga suba bala ang nagpaakig sa imo?\nDagat bala ang nagpabalingaso sa imo?\nNagsakay ka sa mga panganod,\nang gal-om sang bagyo amo ang imo mga karwahi,\nsang naghatag ikaw sing pagdaog sa imo mga tawo."
                },
                "9": {
                    "verse_nr": "9",
                    "verse": "Naghanda ka sa paggamit sang imo pana,\nhanda sa pagbuhi sang imo mga baslay.\nAng imo kilat nagapihak sang duta."
                },
                "10": {
                    "verse_nr": "10",
                    "verse": "Sang makita ikaw sang mga kabukiran nagkulurog sila,\nang tubig naula halin sa langit.\nAng tubig sa idalom sang duta nagadaguhob,\nkag ang ila balod nagtaas."
                },
                "11": {
                    "verse_nr": "11",
                    "verse": "Sa kirab sang imo nagahagunos nga mga baslay\nkag sa kasilaw sang imo nagaidlab nga bangkaw\nang adlaw kag bulan nagdulog."
                },
                "12": {
                    "verse_nr": "12",
                    "verse": "Sa imo kaakig ginlatas mo ang duta,\nsa imo kasingkal ginlinas mo ang mga pungsod."
                },
                "13": {
                    "verse_nr": "13",
                    "verse": "Naggwa ka sa pagluwas sang imo mga tawo,\nsa pagluwas sang imo pinili nga hari.\nGinlampusan mo ang pangulo sang mga malaut\nkag ginpapas sing bug-os ang iya mga sumolunod."
                },
                "14": {
                    "verse_nr": "14",
                    "verse": "Ang imo mga baslay nag-igo sang pangulo sang iya mga hangaway\nsang mag-abot ini kaangay sang bagyo sa pagpalapta sa amon,\nnga nagakalipay sa paghalunhon kaangay sang nagapigos sa tago sang mga imol."
                },
                "15": {
                    "verse_nr": "15",
                    "verse": "Ginpatasak mo ang dagat sa imo mga kabayo,\nkag ang malapad nga tubig nagbukal."
                },
                "16": {
                    "verse_nr": "16",
                    "verse": "Nabatian ko ini tanan, kag nagakurog ako,\nang akon mga bibig nagakurog sa kahadlok.\nAng akon lawas nakuhaan sing kusog,\nkag ang akon mga tiil nagakasandad.\nMagahipos ako sa paghulat sang pag-abot sang tion\nkon ang Dios magsilot sang nagasalakay sa amon."
                },
                "17": {
                    "verse_nr": "17",
                    "verse": "Bisan ang higera wala sing bunga\nkag wala sing bunga ang ubas,\nbisan ang olivo indi magpamunga\nkag ang uma wala sing trigo nga patubas,\nbisan ang tanan nga mga karnero mapatay\nkag wala sing sulod ang mga toril"
                },
                "18": {
                    "verse_nr": "18",
                    "verse": "magahugyaw ako kag magakalipay\ntungod kay ang Dios akon manluluwas."
                },
                "19": {
                    "verse_nr": "19",
                    "verse": "Ang GINOO nga Gamhanan nagahatag sa akon sing kusog.\nGinapalig-on niya ang akon tiil kaangay sang isa ka usa,\nkag ginabantayan niya ako nga indi maano sa mga kabukiran."
                }
            }
        }
    }
}