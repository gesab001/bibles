{
    "version": "MBBHIL12",
    "book_name": "Colossians",
    "book_nr": "51",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ako si Pablo, isa ka apostol ni Cristo Jesus suno sa kabubot-on sang Dios, kag si Timoteo nga aton utod nagasulat"
                },
                "2": {
                    "verse_nr": "2",
                    "verse": "sa mga tumoluo sa Colosas nga matutom nga mga utod naton nga nahiusa kay Cristo:\nKabay nga ang Dios nga aton Amay maghatag sa inyo sing pagkamaayo kag paghidait."
                },
                "3": {
                    "verse_nr": "3",
                    "verse": "Sa tagsa namon ka pagpangamuyo para sa inyo, nagapasalamat kami pirme sa Dios, ang Amay sang aton Ginoong Jesu-Cristo."
                },
                "4": {
                    "verse_nr": "4",
                    "verse": "Kay nakabati kami nahanungod sang inyo pagtuo kay Cristo Jesus, kag sang inyo paghigugma sa tanan nga mga tumoluo."
                },
                "5": {
                    "verse_nr": "5",
                    "verse": "Sang nahauna nga pag-abot sa inyo sang matuod nga mensahe, ang Maayong Balita, nabatian ninyo ang nahanungod sa paglaom nga iya sini ginatanyag. Gani ang inyo pagtuo kag gugma napasad sa inyo ginalauman nga natigana para sa inyo sa langit."
                },
                "6": {
                    "verse_nr": "6",
                    "verse": "Ang Maayong Balita nagalapnag sa bug-os nga kalibutan kag nagadala sang mga kaayuhan sa mga tawo, subong sang gindala sini sa inyo halin sa nahauna ninyo nga pagkabati nahanungod sang kaayo sang Dios kag ang paghibalo sang kamatuoran sini."
                },
                "7": {
                    "verse_nr": "7",
                    "verse": "Gintudloan kamo sini ni Epafras, ang aton hinigugma kag masigkaalagad nga nanginmatutom nga manugpangabudlay ni Cristo tungod sa amon."
                },
                "8": {
                    "verse_nr": "8",
                    "verse": "Ginsugid niya sa amon ang gugma nga ginhatag sang Espiritu sa inyo."
                },
                "9": {
                    "verse_nr": "9",
                    "verse": "Tungod sini, pirme lang kami nagapangamuyo para sa inyo halin sang pagkabati namon nahanungod sa inyo. Ginapangayo namon sa Dios nga mapun-an kamo sang ihibalo sang iya kabubot-on nga may bug-os nga kaalam kag paghangop nga ginahatag sang iya Espiritu"
                },
                "10": {
                    "verse_nr": "10",
                    "verse": "agod nga sarang kamo makakabuhi suno sa kabubot-on sang Ginoo, kag makahimo pirme sang iya nahamut-an. Ang inyo mga kabuhi manginmabinungahon gid sang tanan nga sahi sang maayo nga mga buhat kag magatubo kamo sa inyo pagkilala sa Dios."
                },
                "11": {
                    "verse_nr": "11",
                    "verse": "Kabay nga mapabakod kamo sa bug-os nga kusog nga nagahalin sa iya makatilingala nga gahom, agod nga mabatas ninyo ang tanan nga may pagpailob. Kag magpasalamat kamo nga may kalipay sa Amay, nga naghimo sa inyo nga mangintakos sa pag-ambit sang gintigana sang Dios sa iya mga tumoluo sa ginharian sang kapawa."
                },
                "12": {
                    "verse_nr": "12",
                    "verse": "Kabay nga mapabakod kamo sa bug-os nga kusog nga nagahalin sa iya makatilingala nga gahom, agod nga mabatas ninyo ang tanan nga may pagpailob. Kag magpasalamat kamo nga may kalipay sa Amay, nga naghimo sa inyo nga mangintakos sa pag-ambit sang gintigana sang Dios sa iya mga tumoluo sa ginharian sang kapawa."
                },
                "13": {
                    "verse_nr": "13",
                    "verse": "Kay ginluwas niya kita gikan sa gahom sang kadudulman kag gindala sa ginharian sang iya hinigugma nga Anak"
                },
                "14": {
                    "verse_nr": "14",
                    "verse": "nga nagtubos sa aton, nga kon sayuron, nagpatawad sang aton mga sala."
                },
                "15": {
                    "verse_nr": "15",
                    "verse": "Si Cristo amo ang makita nga laragway sang indi makita nga Dios, ang panganay nga Anak nga lalaki nga labaw sa tanan nga mga tinuga."
                },
                "16": {
                    "verse_nr": "16",
                    "verse": "Kay paagi sa iya gintuga sang Dios ang tanan nga mga butang sa langit kag sa duta, ang makita kag ang indi makita, lakip ang espirituhanon nga mga gahom, mga hari, mga punoan kag mga awtoridad. Paagi sa iya kag para sa iya gintuga sang Dios ang tanan."
                },
                "17": {
                    "verse_nr": "17",
                    "verse": "Sa wala pa matuga ang tanan nga mga butang yara na si Cristo, kag sa paghiusa sa iya, ang tanan nga mga butang may ila nga naiguan nga lugar."
                },
                "18": {
                    "verse_nr": "18",
                    "verse": "Sia ang ulo sang lawas nga amo ang iglesia. Sia amo ang ginahalinan sang kabuhi sini nga lawas. Sia amo ang panganay nga Anak nga lalaki nga ginbanhaw gikan sa minatay, agod nga sia lamang ang manginnahauna sa tanan nga mga butang."
                },
                "19": {
                    "verse_nr": "19",
                    "verse": "Kay suno gid sa pagbuot sang Dios nga manginyara sa Anak ang bug-os nga kinaugali sang Dios."
                },
                "20": {
                    "verse_nr": "20",
                    "verse": "Gani, paagi sa Anak ginbuot sang Dios nga ipasag-uli sa iya kaugalingon ang bug-os nga kalibutan. Paagi sa dugo sang iya Anak sa krus, gintigayon sang Dios ang paghidait, kag sa sini nga paagi ginpabalik niya sa iya kaugalingon ang tanan nga mga butang sa langit kag sa duta."
                },
                "21": {
                    "verse_nr": "21",
                    "verse": "Sang una anay malayo kamo sa Dios, kag nanginkaaway kamo niya tungod sang malaut nga mga butang nga inyo ginhimo kag ginpanghunahuna."
                },
                "22": {
                    "verse_nr": "22",
                    "verse": "Pero karon, tungod sang lawasnon nga pagkamatay sang iya Anak, ginhimo kamo sang Dios nga iya mga abyan, agod madala niya kamo sa iya presensya nga balaan, putli kag wala sing dagta."
                },
                "23": {
                    "verse_nr": "23",
                    "verse": "Kinahanglan gid man nga magpadayon kamo nga matutom sa malig-on kag masaligan nga sadsaran kag indi kamo dapat magkalingkang sa paglaom nga inyo nabaton, sang mabatian ninyo ang Maayong Balita. Tungod sining Maayong Balita nga ginawali sa tanan sa bug-os nga kalibutan, ako, si Pablo, nangin-isa ka alagad."
                },
                "24": {
                    "verse_nr": "24",
                    "verse": "Karon ginakalipay ko ining akon mga pag-antos tungod sa inyo. Kay paagi sa akon lawasnon nga mga pag-antos nagabulig ako sa paghingapos sang nabilin pa nga mga alantuson ni Cristo para sa iya lawas nga amo ang iglesia."
                },
                "25": {
                    "verse_nr": "25",
                    "verse": "Kag ginhimo ako sang Dios nga isa ka alagad sang iglesia kag ginhatag niya sa akon ining bulohaton para sa inyo kaayuhan. Ini nga bulohaton amo ang pagwali sing bug-os sang pulong sang Dios"
                },
                "26": {
                    "verse_nr": "26",
                    "verse": "nga amo ang sekrito nga wala niya ginsugid halin sang una nga mga panag-on sa tanan nga mga katawhan, pero karon ginpahayag niya ini sa iya mga tumoluo."
                },
                "27": {
                    "verse_nr": "27",
                    "verse": "Amo ini ang plano sang Dios: nga mapahayag niya sa iya mga tumoluo ining bugana kag makatilingala nga sekrito, nga iya gintigana para sa tanan nga mga katawhan. Amo ini ang sekrito: si Cristo yara sa inyo, nga kon sayuron, magaambit kamo sang pagkahalangdon sang Dios."
                },
                "28": {
                    "verse_nr": "28",
                    "verse": "Gani ginawali namon si Cristo sa tanan nga mga tawo. Nagapaandam kag nagatudlo kami sa tanan sa bug-os nga kaalam, agod nga madala ang tagsatagsa sa inyo sa presensya sang Dios subong hamtong nga tawo nga nahiusa kay Cristo."
                },
                "29": {
                    "verse_nr": "29",
                    "verse": "Sa pagtuman sini nagahimud-os kag nagapangabudlay ako nga nagagamit sang gamhanan nga kusog nga ginahatag sa akon ni Cristo nga amo ang nagapanghikot sa akon."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Sugiran ko kamo kon daw ano ang akon pagpangabudlay para sa inyo kag sa mga taga-Laodicea kag sa tanan nga wala makakilala sa akon."
                },
                "2": {
                    "verse_nr": "2",
                    "verse": "Ginahimo ko ini, agod nga mapun-an ang ila mga tagipusoon sing kaisog kag maghiliusa sila sa gugma, kag gani maagom nila ang bug-os nga pagsalig nga ginadala sang matuod nga paghangop. Sa sini nga paagi mahibaluan nila ang sekrito sang Dios nga amo si Cristo mismo."
                },
                "3": {
                    "verse_nr": "3",
                    "verse": "Sia amo ang yabi nga nagabukas sang tanan nga tinago nga manggad sang kaalam kag ihibalo sang Dios."
                },
                "4": {
                    "verse_nr": "4",
                    "verse": "Gani nagasiling ako sa inyo: indi kamo magpatunto bisan kay sin-o paagi sa ila nga mga pagpanghaylo, wala sapayan nga daw makabuloyok ini."
                },
                "5": {
                    "verse_nr": "5",
                    "verse": "Kay bisan wala ako dira sa inyo sa lawas, kaupod ako ninyo sa espiritu kag nagakalipay gid ako sa akon pagtan-aw sang inyo kalig-on kag sa sini nagatindog kamo sing tingob sa inyo pagtuo kay Cristo."
                },
                "6": {
                    "verse_nr": "6",
                    "verse": "Tungod kay ginbaton ninyo si Cristo Jesus subong Ginoo, magkabuhi kamo nga nagahiusa sa iya."
                },
                "7": {
                    "verse_nr": "7",
                    "verse": "Magpanggamot kamo sa iya, magtukod sang inyo kabuhi sa iya, kag magpadayon kamo nga magmabakod sa inyo pagtuo subong sang gintudlo sa inyo. Kag magmapinasalamaton kamo."
                },
                "8": {
                    "verse_nr": "8",
                    "verse": "Gani mag-andam kamo nga indi kamo magpaulipon paagi sa walay pulos nga kadaya sang tawhanon nga kaalam nga nagagikan sa mga ginpaalinton nga mga pagtulon-an sang mga tawo, kag sa nagagahom nga mga espiritu sang kalibutan, kag wala nagagikan kay Cristo."
                },
                "9": {
                    "verse_nr": "9",
                    "verse": "Kay ang kabug-osan sang diosnon nga kinaugali yara kay Cristo sa iya tawhanon nga pagkabuhi"
                },
                "10": {
                    "verse_nr": "10",
                    "verse": "kag ginahatagan kamo sang bugana nga kabuhi sa inyo paghiusa sa iya. Labaw sia sa tanan nga espirituhanon nga mga punoan kag mga awtoridad."
                },
                "11": {
                    "verse_nr": "11",
                    "verse": "Sa inyo paghiusa kay Cristo, gintuli kamo indi sa pagtuli nga ginhimo sang mga tawo, kundi sa pagtuli nga iya gid ni Cristo nga amo ang paghilway sa inyo gikan sa gahom sining makasasala nga lawas."
                },
                "12": {
                    "verse_nr": "12",
                    "verse": "Kay sang ginbautisohan kamo, ginlubong kamo upod kay Cristo, kag sa pagbautiso sa inyo ginbanhaw man kamo upod kay Cristo paagi sa inyo pagtuo sa wala nagauntat nga gahom sang Dios nga amo ang nagbanhaw sa iya halin sa kamatayon."
                },
                "13": {
                    "verse_nr": "13",
                    "verse": "Sang una, patay kamo sa espiritu tungod sang inyo mga sala kag tungod kay mga Hentil kamo nga wala masakop sa Kasugoan. Pero ginbuhi kamo sang Dios upod kay Cristo. Ginpatawad kita sang Dios sang tanan naton nga mga sala."
                },
                "14": {
                    "verse_nr": "14",
                    "verse": "Ginpanas niya ang lista sang tanan naton nga mga utang, lakip ang iya mga tulomanon nga dapat naton himuon, kag ginwala niya ini sing bug-os paagi sa paglansang niya sini sa krus."
                },
                "15": {
                    "verse_nr": "15",
                    "verse": "Kag sa amo nga krus gindaog ni Cristo ang gahom sang espirituhanon nga mga punoan kag mga awtoridad. Ginpakahuy-an niya sila sa atubang sang mga tawo paagi sa pagparada sa ila subong nga iya mga bihag sa pagsaulog sang iya pagdaog."
                },
                "16": {
                    "verse_nr": "16",
                    "verse": "Gani wala sing may maghatag sa inyo sing mga pagsulondan nahanungod sang inyo pagakaunon ukon pagaimnon, ukon nahanungod sang pinasahi nga mga adlaw sa pagsimba, ukon sang Piesta sang Bag-o nga Bulan, ukon sang Adlaw nga Inugpahuway."
                },
                "17": {
                    "verse_nr": "17",
                    "verse": "Ini nga mga butang landong lamang sang palaabuton. Ang kamatuoran amo si Cristo."
                },
                "18": {
                    "verse_nr": "18",
                    "verse": "Indi kamo maghatag sing kahigayunan nga pakalainon kamo sang bisan sin-o nga nagasiling nga sila mas maayo sang sa inyo tungod sang pinasahi nga mga palanan-awon, kag nagapamilit sa butig nga pagpaubos kag sa pagsimba sa mga anghel. Ini nga sahi sang tawo nagapahambog sang iya tawhanon nga panghunahuna sa wala sing kabangdanan"
                },
                "19": {
                    "verse_nr": "19",
                    "verse": "kag wala na nagakapyot kay Cristo, nga amo ang ulo sang lawas nga amo ang iglesia. Sa idalom sang paggahom ni Cristo ang bilog nga lawas ginasagod, kag naangot sa iya mga lutalutahan kag mga kaugatan kag nagatubo suno sa luyag sang Dios."
                },
                "20": {
                    "verse_nr": "20",
                    "verse": "Napatay kamo upod kay Cristo kag ginhilway gikan sa mga espiritu nga nagagahom sini nga kalibutan. Gani, ngaa man nga nagakabuhi kamo subong nga daw iya pa kamo sini nga kalibutan? Ngaa man nga ginatuman ninyo ang mga pagsulondan nga nagasiling"
                },
                "21": {
                    "verse_nr": "21",
                    "verse": "\u201cIndi pag-uyati ini,\u201d \u201cIndi pagtilawi ina,\u201d \u201cIndi pagtanduga ang iban pa\u201d?"
                },
                "22": {
                    "verse_nr": "22",
                    "verse": "Ini tanan wala sing kapuslanan, kon magamit na ini. Ini nga mga pagsulondan kag mga pagtulon-an ginhimo lamang sang tawo."
                },
                "23": {
                    "verse_nr": "23",
                    "verse": "Matuod nga daw may kaalam sila sa ila pilit nga pagsimba sa mga anghel kag butig nga pagpaubos kag ang mapiguson nga pagsakit sang ila lawas, pero wala ini sing pulos sa pagpugong sang lawasnon nga mga kailigbon."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ginbanhaw kamo kaupod ni Cristo. Gani handuma ninyo ang mga butang nga yara sa langit, sa diin nagapungko si Cristo sa iya trono sa tuo sang Dios."
                },
                "2": {
                    "verse_nr": "2",
                    "verse": "Ibug-os ang inyo mga panghunahuna sa mga butang nga didto sa langit kag indi sa mga butang nga yari diri sa duta."
                },
                "3": {
                    "verse_nr": "3",
                    "verse": "Kay napatay kamo kag ang inyo kabuhi natago upod kay Cristo sa Dios."
                },
                "4": {
                    "verse_nr": "4",
                    "verse": "Ang inyo matuod nga kabuhi amo si Cristo, kag kon sia magpahayag, ti, kamo man magapahayag upod sa iya kag magaambit sang iya kadungganan!"
                },
                "5": {
                    "verse_nr": "5",
                    "verse": "Gani dapat ninyo patyon ang tawhanon nga mga handom nga nagapanghikot sa inyo subong sang pagpakighilawas, malaw-ay nga pagginawi, kailigbon sang unod, malaut nga mga handom, kag ang pagkadalok (kay ang pagkadalok isa ka sahi sang pagsimba sa diosdios.)"
                },
                "6": {
                    "verse_nr": "6",
                    "verse": "Tungod sini nga mga butang ang kaakig sang Dios magaabot sa mga wala nagatuman sa iya."
                },
                "7": {
                    "verse_nr": "7",
                    "verse": "Kon sa bagay, kamo man sang una nagkabuhi suno sa sini nga mga kailigbon, sang gingamhan sini ang inyo kabuhi."
                },
                "8": {
                    "verse_nr": "8",
                    "verse": "Pero karon, dapat ninyo bayaan ini tanan: ang kaakig, ang lawasnon nga kailigbon kag ang aligutgot. Wala sing mga pagpasipala ukon mga binastos nga magkawas sa inyo mga bibig."
                },
                "9": {
                    "verse_nr": "9",
                    "verse": "Indi kamo magbinutig sa isa kag isa, kay inyo na gin-uba ang daan ninyo nga kinaugali upod sa iya mga pagginawi"
                },
                "10": {
                    "verse_nr": "10",
                    "verse": "kag nagsuklob kamo sang bag-o nga kinaugali. Ini amo ang bag-o nga tawo, nga ginabag-o sa gihapon sang Dios nga nagtuga sa iya agod nga mangin-iya kaangay, sa tuyo nga mapakilala niya sa inyo sing bug-os ang iya kaugalingon."
                },
                "11": {
                    "verse_nr": "11",
                    "verse": "Tungod sini, wala sing kinalain sa mga Hentil, ukon mga Judio, mga tinuli kag di-tinuli, mga di-edukado, mapintas nga mga tribo, ulipon ukon hilway nga mga tawo, kay si Cristo amo ang tanan kag si Cristo yara sa tanan."
                },
                "12": {
                    "verse_nr": "12",
                    "verse": "Mga tawo kamo sang Dios. Ginhigugma niya kamo kag ginpili nga mangin-iya kaugalingon. Gani dapat isuklob ninyo ang pagkamaluloy-on, ang pagkamaayo, ang pagkamapainuboson, ang pagkalulo kag ang pagkamapinasensyahon."
                },
                "13": {
                    "verse_nr": "13",
                    "verse": "Magpinaumuray kamo, kag magpinatawaray kamo kon may aligutgot kamo sa isa kag isa. Dapat magpinatawaray kamo subong nga ang Ginoo nagpatawad sa inyo."
                },
                "14": {
                    "verse_nr": "14",
                    "verse": "Kag sa sini tanan idugang ang gugma nga nagahugpong sang tanan sa himpit nga paghiusa."
                },
                "15": {
                    "verse_nr": "15",
                    "verse": "Kag ang paghidait nga ginahatag ni Cristo magagahom sa inyo mga tagipusoon, kay sa sini nga paghidait gintawag kamo sang Dios sing tingob, agod mangin-isa ka lawas. Kag magmapinasalamaton kamo."
                },
                "16": {
                    "verse_nr": "16",
                    "verse": "Ang pulong ni Cristo sa iya kabuganaan dapat magpuyo sa inyo mga tagipusoon. Magtudloanay kag maglinaygayay kamo sa bug-os nga kaalam. Magkanta kamo sang mga salmo, mga ambahanon kag balaan nga mga kalantahon. Magkanta kamo sa Dios nga may pagpasalamat sa inyo mga tagipusoon."
                },
                "17": {
                    "verse_nr": "17",
                    "verse": "Gani, ang tanan nga inyo ginahimo kag ginahambal, himua ninyo sa ngalan ni Ginoong Jesus kag magpasalamat kamo sa Dios nga Amay paagi sa iya."
                },
                "18": {
                    "verse_nr": "18",
                    "verse": "Mga asawa, magpasakop kamo sa inyo mga bana, kay amo ini ang dapat ninyo nga pagahimuon subong nga mga Cristohanon."
                },
                "19": {
                    "verse_nr": "19",
                    "verse": "Mga bana, higugmaa ang inyo mga asawa kag indi ninyo sila pagpintasan."
                },
                "20": {
                    "verse_nr": "20",
                    "verse": "Mga anak, tumana gid ang inyo mga ginikanan sa tanan nga butang, kay amo ini ang inyo Cristohanon nga katungdanan kag nahamut-an ini sang Dios."
                },
                "21": {
                    "verse_nr": "21",
                    "verse": "Mga ginikanan, indi pagpaakiga ang inyo mga kabataan, kay basi madulaan sila sing paglaom."
                },
                "22": {
                    "verse_nr": "22",
                    "verse": "Mga ulipon, tumana gid ang inyo dutan-on nga mga agalon sa tanan nga mga butang, kag indi lang kon nagatan-aw sila agod dayawon nila kamo, kundi tumana ninyo sila sing hugot sa tagipusoon tungod sang inyo pagtahod sa Ginoo."
                },
                "23": {
                    "verse_nr": "23",
                    "verse": "Bisan ano ang inyo ginahimo, himua ninyo ini sa bug-os ninyo nga tagipusoon subong nga nagaalagad kamo sa Ginoo kag indi sa mga tawo."
                },
                "24": {
                    "verse_nr": "24",
                    "verse": "Dumdoma ninyo nga ang Ginoo magabalos gid sa inyo. Magabaton kamo sang gintigana sang Ginoo sa iya mga tawo. Kay si Cristo amo ang matuod nga Agalon nga inyo ginaalagad."
                },
                "25": {
                    "verse_nr": "25",
                    "verse": "Ang nagahimo sing malain, pagabalusan sang malain nga iya ginhimo tungod kay ang Dios wala sing pinasulabi kon sia nagahukom sa tanan."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mga agalon, himua ang matarong kag ang nagakabagay sa inyo mga ulipon. Dumdoma nga may Agalon man kamo sa langit."
                },
                "2": {
                    "verse_nr": "2",
                    "verse": "Magpadayon kamo sa pagpangamuyo nga may pagpasalamat sa Dios, kag magbantay kamo samtang nagapangamuyo."
                },
                "3": {
                    "verse_nr": "3",
                    "verse": "Subong man magpangamuyo kamo para sa amon, agod nga ang Dios maghatag sa amon sing maayo nga kahigayunan sa pagwali sang iya pulong nahanungod sang sekrito ni Cristo. Kay amo ini ang kabangdanan nga karon nabilanggo ako."
                },
                "4": {
                    "verse_nr": "4",
                    "verse": "Gani, magpangamuyo kamo nga mawali ko ini sing maathag suno sa dapat ko himuon."
                },
                "5": {
                    "verse_nr": "5",
                    "verse": "Magmanginmaalam kamo sa inyo pagsinalayo upod sa mga di-tumoluo, kag gamita sing maayo ang tanan nga kahigayunan nga yara sa inyo."
                },
                "6": {
                    "verse_nr": "6",
                    "verse": "Ang inyo panghambal kinahanglan makapahamuot kag makawiwili sa gihapon, kag dapat nga makahibalo kamo magsabat sing nagakaigo sa tanan nga mga tawo."
                },
                "7": {
                    "verse_nr": "7",
                    "verse": "Ang aton hinigugma nga utod nga si Tiquico nga isa ka matutom nga manugpangabudlay kag masigkaalagad sa hilikuton sang Ginoo, amo ang magasugid sa inyo sang tanan nahanungod sang akon kahimtangan."
                },
                "8": {
                    "verse_nr": "8",
                    "verse": "Amo ini ang kabangdanan nga ginapadala ko sia sa inyo, agod nga malipay kamo kon masugiran niya kamo kon ano ang amon kahimtangan."
                },
                "9": {
                    "verse_nr": "9",
                    "verse": "Kaupod niya si Onesimo, ang aton hinigugma kag matutom nga utod, nga katapo sang inyo grupo. Sugiran nila kamo sang tanan nga nagakatabo diri."
                },
                "10": {
                    "verse_nr": "10",
                    "verse": "Ginaabiabi kamo ni Aristarco nga kaupod ko diri sa bilangguan kag ginaabiabi man kamo ni Marcos nga pakaisa ni Bernabe. (Ginsingganan na kamo nga batunon ninyo sia kon mag-abot sia dira sa inyo.)"
                },
                "11": {
                    "verse_nr": "11",
                    "verse": "Si Josue nga ginahingalanan Justo nagaabiabi man sa inyo. Ini sila nga tatlo amo lamang ang mga Judio nga karon nagatuo kay Cristo nga nagapangabudlay upod sa akon para sa Ginharian sang Dios, kag daku gid ang ila nabulig sa akon."
                },
                "12": {
                    "verse_nr": "12",
                    "verse": "Nagaabiabi sa inyo si Epafras, isa man ka katapo ninyo kag alagad ni Cristo Jesus. Pirme sia nagapangamuyo sa Dios sing hugot sa iya tagipusoon para sa inyo, nga magmalig-on kamo, maghamtong kag napasalig sing bug-os sa inyo pagtuo kay Cristo kag nagatuman sing himpit sang iya kabubot-on."
                },
                "13": {
                    "verse_nr": "13",
                    "verse": "Ako gid makasaksi kon daw ano ang iya pagpangabudlay para sa inyo kag sa mga taga-Laodicea kag sa mga taga-Hierapolis."
                },
                "14": {
                    "verse_nr": "14",
                    "verse": "Si Lucas, ang aton pinalangga nga doktor, kag si Demas nagaabiabi man sa inyo."
                },
                "15": {
                    "verse_nr": "15",
                    "verse": "Ipalambot ang amon pagpanginbulahan sa mga kautoran sa Laodicea, kay Ninfa kag sa iglesia nga nagatipon sa iya balay."
                },
                "16": {
                    "verse_nr": "16",
                    "verse": "Sa tapos ninyo mabasa ini nga sulat, ipabasa man ninyo ini sa iglesia sa Laodicea. Kag subong man basaha ninyo ang sulat nga ginpadala ko sa ila."
                },
                "17": {
                    "verse_nr": "17",
                    "verse": "Kag singgana si Arquipo nga tapuson niya ang bulohaton nga ginhatag sa iya sang Ginoo."
                },
                "18": {
                    "verse_nr": "18",
                    "verse": "Ako, si Pablo, amo gid ang nagasulat sini nga mga pag-abiabi. Indi ninyo pagkalimti nga may gapos ako nga mga kadena!\nKabay nga ang pagpakamaayo sang Dios manginyara sa inyo."
                }
            }
        }
    }
}