{
    "version": "MBBHIL12",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ako si Pedro, apostol ni Jesu-Cristo, nagasulat sa pinili nga mga katawhan sang Dios nga nag-alaplaag sa mga probinsya sang Ponto, Galacia, Capadocia, Asia kag Bitinia."
                },
                "2": {
                    "verse_nr": "2",
                    "verse": "Ginpili kamo suno sa tinutuyo sang Dios nga Amay, kag ginpakabalaan nga katawhan paagi sa iya Espiritu, agod magtuman kamo kay Jesu-Cristo kag matinluan paagi sa iya dugo.\nKabay nga ang bugana nga pagpakamaayo kag paghidait sang Dios manginyara sa inyo."
                },
                "3": {
                    "verse_nr": "3",
                    "verse": "Magpasalamat kita sa Dios kag Amay sang aton Ginoong Jesu-Cristo! Tungod sang iya daku nga kaluoy, iya kita ginhatagan sing bag-o nga kabuhi paagi sa iya pagbanhaw kay Jesu-Cristo. Naghatag ini sa aton sang buhi nga paglaom"
                },
                "4": {
                    "verse_nr": "4",
                    "verse": "gani nagapaabot kita sa pag-angkon sang bugana nga mga kaayuhan nga ginatigana sang Dios para sa iya pinili nga mga katawhan. Iya ini ginatigana para sa inyo didto sa langit, sa diin indi sila madunot, ukon madagtaan, ukon maalimunaw."
                },
                "5": {
                    "verse_nr": "5",
                    "verse": "Ini para sa inyo, nga ginatipigan sang gahom sang Dios paagi sa pagtuo, para sa kaluwasan nga madali na lang ipahayag sa katapusan nga panag-on."
                },
                "6": {
                    "verse_nr": "6",
                    "verse": "Bangod sini magkalipay kamo, bisan pa nga karon kinahanglan magpangalisod kamo sa indi lamang madugay tungod sang madamo nga sahi sang mga pagtilaw nga inyo ginaantos."
                },
                "7": {
                    "verse_nr": "7",
                    "verse": "Ang tinutuyo sini amo ang pagpamatuod nga tunay ang inyo pagtuo. Bisan pa gani ang bulawan nga sarang mawala, ginatilawan paagi sa kalayo. Amo man ang inyo pagtuo nga labi pa ka malahalon sang sa bulawan, ginatilawan man agod mapamatud-an. Dayon magabaton kamo sing pagdayaw, himaya kag kadungganan sa Adlaw nga si Jesu-Cristo ipahayag."
                },
                "8": {
                    "verse_nr": "8",
                    "verse": "Ginahigugma ninyo sia, bisan wala ninyo sia makita. Nagatuo kamo sa iya, bisan karon wala ninyo sia makita. Gani daku kag makatilingala ang inyo kalipay nga indi masaysay sa mga pulong"
                },
                "9": {
                    "verse_nr": "9",
                    "verse": "tungod kay ginabaton ninyo ang katuyoan sang inyo pagtuo, nga amo ang kaluwasan sang inyo mga kalag."
                },
                "10": {
                    "verse_nr": "10",
                    "verse": "Ang mga propeta nagpangita kag nagpangusisa sing maid-id nahanungod sining kaluwasan, kag nagpanagna sila nahanungod sining bugay nga ihatag sang Dios sa inyo."
                },
                "11": {
                    "verse_nr": "11",
                    "verse": "Gin-usisa nila kon san-o ini nga tion kag kon paano ini magaabot. Kay ang Espiritu ni Cristo nga yara sa ila nagpahayag nga daan sang mga pag-antos nga pagabatason ni Cristo, kag sang kadungganan nga magasunod."
                },
                "12": {
                    "verse_nr": "12",
                    "verse": "Ang Dios nagpahayag sa sini nga mga propeta nga ang ila ginahimo indi para sa ila kaayuhan, kundi para sa inyo. Ang ila ginhambal nasugid na sang mga tawo nga nagwali sang Maayong Balita sa inyo. Sa ila pagpahayag sang Maayong Balita, ang Espiritu Santo nga ginpadala sang Dios halin sa langit nagtuytoy sa ila. Amo ini ang mga kamatuoran nga bisan pa ang mga anghel luyag maghangop."
                },
                "13": {
                    "verse_nr": "13",
                    "verse": "Gani, ihanda ang inyo mga panghunahuna. Magbantay kamo kag maglaom sing bug-os sa mga kaayuhan nga ihatag sa inyo sa tion nga si Jesu-Cristo ipahayag."
                },
                "14": {
                    "verse_nr": "14",
                    "verse": "Magmasinulondon kamo sa Dios, kag indi magpadaladala sa mga kailigbon nga naggahom sadto anay sa inyo, sang wala pa kamo makakilala sa Dios."
                },
                "15": {
                    "verse_nr": "15",
                    "verse": "Sa baylo, magpakabalaan kamo sa tanan nga inyo ginahimo, subong nga ang Dios nga nagtawag sa inyo, balaan."
                },
                "16": {
                    "verse_nr": "16",
                    "verse": "Kay ang kasulatan nagasiling, \u201cMagpakabalaan kamo, tungod kay ako balaan.\u201d"
                },
                "17": {
                    "verse_nr": "17",
                    "verse": "Ginatawag ninyo sia nga Amay, kon nagapangamuyo kamo sa Dios nga nagahukom sing alalangay sang tanan nga mga tawo, suno sa nahimo sang tagsatagsa. Gani, magkabuhi kamo diri sa duta nga nagatahod sa iya tubtob sa inyo kamatayon."
                },
                "18": {
                    "verse_nr": "18",
                    "verse": "Kay nakahibalo kamo kon ano ang ginbayad agod mahilway kamo sa sining walay pulos nga pagkabuhi nga inyo ginsunod sa inyo mga katigulangan. Indi ini mga butang nga subong sang pilak ukon bulawan nga wala nagapadayon tubtob sa katubtoban."
                },
                "19": {
                    "verse_nr": "19",
                    "verse": "Ginhilway kamo paagi sa hamili nga dugo ni Cristo, nga nanginsubong sang isa ka kordero nga wala sing bisan ano nga depekto ukon dagta."
                },
                "20": {
                    "verse_nr": "20",
                    "verse": "Ginpili na sia nga daan sang Dios sa wala pa matuga ang kalibutan, kag bangod sa inyo ginpahayag sia sa sining katapusan nga mga inadlaw."
                },
                "21": {
                    "verse_nr": "21",
                    "verse": "Paagi sa iya nagatuo kamo sa Dios, nga nagbanhaw sa iya kag naghatag sa iya sing kadungganan. Gani, ang inyo pagtuo kag paglaom yara sa Dios."
                },
                "22": {
                    "verse_nr": "22",
                    "verse": "Karon nga napaputli na ninyo ang inyo mga kaugalingon paagi sa pagtuman sang kamatuoran, kag may matuodtuod na kamo nga paghigugma sa inyo pareho nga mga tumoluo, maghigugmaanay kamo sing tudok sa inyo mga tagipusoon."
                },
                "23": {
                    "verse_nr": "23",
                    "verse": "Kay paagi sa buhi kag wala sing katapusan nga pulong sang Dios natawo kamo liwat, indi sa amay nga mamalatyon, kundi sa amay nga di-mamalatyon."
                },
                "24": {
                    "verse_nr": "24",
                    "verse": "Ang kasulatan nagasiling:\n\u201cAng tanan nga mga katawhan kaangay sang hilamon,\nkag ang ila katahom kaangay sang bulak sa latagon.\nAng hilamon malaya, kag ang iya mga bulak mataktak"
                },
                "25": {
                    "verse_nr": "25",
                    "verse": "pero ang pulong sang Ginoo nagapadayon sa gihapon.\u201d\nIni nga pulong amo ang Maayong Balita nga ginwali sa inyo."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Gani, kuhaa ninyo ang tanan nga kalautan sa inyo kaugalingon. Indi na kamo magbutig, ukon magpakunokuno, ukon magpanghisa, ukon magpang-insulto."
                },
                "2": {
                    "verse_nr": "2",
                    "verse": "Magmanginkaangay kamo sang mga lapsag, nga nagahandom sa gihapon sang puraw kag espirituhanon nga gatas, agod nga sa inyo pag-inom sini magatubo kamo kag maluwas."
                },
                "3": {
                    "verse_nr": "3",
                    "verse": "Kay ang kasulatan nagasiling, \u201cNatilawan na ninyo ang kaayo sang Ginoo.\u201d"
                },
                "4": {
                    "verse_nr": "4",
                    "verse": "Palapit kamo sa Ginoo, ang buhi nga bato nga ginsikway sang mga tawo kag ginakabig nila nga wala sing pulos, pero ginpili sang Dios subong nga mapuslanon."
                },
                "5": {
                    "verse_nr": "5",
                    "verse": "Palapit kamo subong buhi nga mga bato, kag ipagamit ang inyo kaugalingon sa pagpatindog sang espirituhanon nga templo, sa diin magaalagad kamo subong balaan nga mga pari, sa paghalad sa Dios sang espirituhanon kag nahamut-an nga mga halad paagi kay Jesu-Cristo."
                },
                "6": {
                    "verse_nr": "6",
                    "verse": "Kay ang kasulatan nagasiling:\n\u201cNagpili ako sang isa ka bato nga mapuslanon\nnga akon ginabutang subong pamusod nga bato sa Sion,\nkag ang bisan sin-o nga nagatuo sa iya indi gid mapaslawan.\u201d"
                },
                "7": {
                    "verse_nr": "7",
                    "verse": "Para sa inyo nga nagatuo, ini nga bato mahal kaayo. Pero para sa mga wala nagatuo:\n\u201cAng bato nga ginsikway sang mga manunokod\nnanginpamakod nga bato.\u201d"
                },
                "8": {
                    "verse_nr": "8",
                    "verse": "Ang isa pa gid ka bahin sang kasulatan nagasiling:\n\u201cAmo ini ang bato nga magapasandad sa mga tawo,\nang bato nga magapadasma sa ila.\u201d\nNakasandad sila tungod kay wala sila magtuo sa pulong sang Dios. Amo ini ang kabubot-on sang Dios para sa ila."
                },
                "9": {
                    "verse_nr": "9",
                    "verse": "Pero kamo inyo pinili nga rasa, harianon nga mga pari, balaan nga pungsod, katawhan nga iya gid sang Dios, pinili sa pagwali sang makatilingala nga mga buhat sang Dios, nga nagtawag sa inyo halin sa kadudulman pakadto sa iya makatilingala nga kapawa."
                },
                "10": {
                    "verse_nr": "10",
                    "verse": "Sang una anay indi kamo katawhan sang Dios, pero karon iya na kamo. Sang una anay wala kamo makaagom sang kaluoy sang Dios, pero karon nabaton na ninyo ang iya kaluoy."
                },
                "11": {
                    "verse_nr": "11",
                    "verse": "Mga abyan, nagapakitluoy ako sa inyo, subong mga dumoluong kag mga umalagi sa sining kalibutan! Indi kamo magpadala sa inyo lawasnon nga mga kailigbon, nga sa gihapon nagapakig-away batok sa inyo mga kalag."
                },
                "12": {
                    "verse_nr": "12",
                    "verse": "Kinahanglan nga maayo ang inyo pagginawi sa tunga sang mga tawo nga wala sing pagtuo, agod nga kon ila kamo isumbong nga nagahimo sing malaut, makilala nila ang inyo maayo nga mga buhat, kag dayawon nila ang Dios sa Adlaw sang iya pag-abot."
                },
                "13": {
                    "verse_nr": "13",
                    "verse": "Tungod sa Ginoo magpasakop kamo sa tagsa ka tawhanon nga awtoridad: sa Emperador, nga amo ang labing mataas nga awtoridad"
                },
                "14": {
                    "verse_nr": "14",
                    "verse": "kag sa mga gobernador nga ginpili niya sa pagsilot sang mga nagahimo sing malain kag sa pagdayaw sang mga nagahimo sing maayo."
                },
                "15": {
                    "verse_nr": "15",
                    "verse": "Kay amo ini ang kabubot-on sang Dios: luyag niya nga paagi sa paghimo ninyo sing maayo, mapahipos ninyo ang mga katakata sang buangbuang nga mga tawo."
                },
                "16": {
                    "verse_nr": "16",
                    "verse": "Magkabuhi kamo subong hilway nga mga tawo. Pero indi ninyo paggamiton ang inyo kahilwayan, sa pagtabon sang bisan ano nga malaut, kundi magkabuhi kamo subong mga ulipon sang Dios."
                },
                "17": {
                    "verse_nr": "17",
                    "verse": "Tahura ninyo ang tanan nga mga tawo, higugmaa ang inyo pareho nga mga tumoluo, magkahadlok kamo sa Dios, kag tahura ninyo ang Emperador."
                },
                "18": {
                    "verse_nr": "18",
                    "verse": "Kamo nga mga suloguon dapat gid magpasakop kag magtahod sa inyo mga agalon, indi lamang sa mga maayo kag mahinangpanon, kundi man sa mga mapintas."
                },
                "19": {
                    "verse_nr": "19",
                    "verse": "Bendisyunan kamo sang Dios tungod sini, kon mabatas ninyo ang kapait sang inyo pag-antos nga indi bagay sa inyo, kay nakahibalo kamo nga kabubot-on ini sang Dios."
                },
                "20": {
                    "verse_nr": "20",
                    "verse": "Kay ano bala nga kaayuhan ang inyo makuha sa pagbatas sang mga paghanot nga bagay sa inyo kay nakasala kamo? Pero kon ginabatas ninyo ang pag-antos bisan pa nga nakahimo kamo sing maayo, pagabendisyunan kamo sang Dios tungod sini."
                },
                "21": {
                    "verse_nr": "21",
                    "verse": "Sa sini nga katuyoan gintawag kamo sang Dios, kay si Cristo gid mismo nag-antos para sa inyo kag nagbilin sa inyo sing sulondan, agod nga magsunod man kamo sa iya inagihan."
                },
                "22": {
                    "verse_nr": "22",
                    "verse": "Wala sia nagpakasala. Wala gid sing may nakabati nga sia nagbutig."
                },
                "23": {
                    "verse_nr": "23",
                    "verse": "Sang ginpasipalahan sia, wala sia magbalos; sang ginpaantos sia, wala sia magpamahog, kundi nagsalig sia sa Dios, ang matarong nga Hukom."
                },
                "24": {
                    "verse_nr": "24",
                    "verse": "Si Cristo mismo ang nagdala sa krus sang aton mga sala sa iya kaugalingon nga lawas, agod nga mapatay kita sa sala kag magkabuhi sing matarong. Paagi sa iya mga pilas gin-ayo kamo."
                },
                "25": {
                    "verse_nr": "25",
                    "verse": "Kaangay kamo anay sa mga karnero nga nagtalang, pero karon ginpabalik na kamo sa pagsunod sa Manugbantay kag Manug-atipan sang inyo mga kalag."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Sa amo man nga bagay, kamo nga mga asawa dapat magpasakop sa inyo mga bana, agod nga kon ang iban sa ila wala nagatuo sa pulong sang Dios, madala ninyo sila sa pagtuo paagi sa inyo pagginawi. Wala na kinahanglan nga maghambal pa kamo"
                },
                "2": {
                    "verse_nr": "2",
                    "verse": "tungod kay makita nila kon daw ano kaputli kag katalahuron ang inyo pagginawi."
                },
                "3": {
                    "verse_nr": "3",
                    "verse": "Indi kamo maggamit sing mga pagpatahom nga sa gwa lamang, subong abi sang sobra nga pagpahinar sang inyo buhok, ukon paggamit sing mga alahas ukon sa inyo pagbayu."
                },
                "4": {
                    "verse_nr": "4",
                    "verse": "Sa baylo, ang inyo katahom dapat makit-an sa inyo kinaugali, ang wala nagabalhin nga katahom sang malulo kag mahipos nga panimuot, nga amo ang labing malahalon sa panulok sang Dios."
                },
                "5": {
                    "verse_nr": "5",
                    "verse": "Kay ang mainampuon nga mga babayi sang una nga panag-on nga nagsalig sa Dios, nagpatahom sang ila kaugalingon paagi sa pagpasakop sa ila mga bana."
                },
                "6": {
                    "verse_nr": "6",
                    "verse": "Kaangay sini si Sara. Gintuman niya si Abraham kag gintawag niya sia nga iya agalon. Karon mga anak niya kamo kon nagahimo kamo sing maayo kag wala nagakahadlok sang bisan ano."
                },
                "7": {
                    "verse_nr": "7",
                    "verse": "Subong man kamo nga mga bana, sa inyo pagkabuhi upod sa inyo mga asawa, dapat ninyo kilalahon nga sila mga maluya. Tahura ninyo sila, tungod kay magabaton man sila upod sa inyo sang dulot sang kabuhi halin sa Dios. Himua ninyo ini, agod nga wala sing may magsablag sa inyo mga pangamuyo."
                },
                "8": {
                    "verse_nr": "8",
                    "verse": "Sa katapusan: tanan kamo dapat mag-isa sa inyo mga panghunahuna kag balatyagon. Maghigugmaanay kamo subong mga mag-utod, magmalulo kag magmapainuboson sa isa kag isa."
                },
                "9": {
                    "verse_nr": "9",
                    "verse": "Indi ninyo pagbalusi ang malaut sing malaut, ukon ang pagpasipala sing pagpasipala. Sa baylo balusi ninyo sing pagpakamaayo, tungod kay magabaton kamo sing kaayuhan nga ginsaad sang Dios sang pagtawag niya sa inyo."
                },
                "10": {
                    "verse_nr": "10",
                    "verse": "Ang kasulatan nagasiling:\n\u201cAng bisan sin-o nga luyag magkabuhi sing malipayon kag makakita sang masadya nga mga inadlaw,\nindi dapat maghambal sing malain kag indi na magbinutig."
                },
                "11": {
                    "verse_nr": "11",
                    "verse": "Dapat niya bayaan ang malaut, kag maghimo sing maayo,\ndapat niya pangitaon ang paghidait kag tinguhaon nga matigayon ini."
                },
                "12": {
                    "verse_nr": "12",
                    "verse": "Kay ang Dios nagabantay sang matarong kag nagapamati sang ila mga pangamuyo,\npero batok sia sa nagahimo sing malaut.\u201d"
                },
                "13": {
                    "verse_nr": "13",
                    "verse": "Sin-o bala ang magahalit sa inyo, kon nagatinguha kamo sa paghimo sing maayo?"
                },
                "14": {
                    "verse_nr": "14",
                    "verse": "Pero bisan nga dapat pa kamo mag-antos tungod kay nagahimo kamo sing maayo, daw ano kamalipayon sa inyo! Indi kamo magkahadlok sa bisan kay sin-o, kag indi kamo magpalibog."
                },
                "15": {
                    "verse_nr": "15",
                    "verse": "Pero pasidunggi ninyo si Cristo sa inyo mga tagipusoon subong inyo Ginoo. Maghanda kamo sa tanan nga tion sa pagsabat sa bisan kay sin-o nga nagapangayo sa inyo sing paathag nahanungod sang paglaom nga yara sa inyo."
                },
                "16": {
                    "verse_nr": "16",
                    "verse": "Pero himua ninyo ini nga may kalulo kag pagtahod. Tipigi ang inyo mga konsensya nga magmatinlo, agod nga kon insultohan kamo, ang nagapakamalaut sang inyo maayo nga pagginawi subong mga sumolunod ni Cristo, magabatyag sing kahuya sa ila ginasiling."
                },
                "17": {
                    "verse_nr": "17",
                    "verse": "Kay mas maayo pa nga mag-antos kamo tungod sang inyo paghimo sing maayo, kon amo gid man ini ang kabubot-on sang Dios, sang sa maghimo kamo sing malain."
                },
                "18": {
                    "verse_nr": "18",
                    "verse": "Kay si Cristo mismo napatay sing makaisa gid lang tungod sang mga sala, isa ka matarong nga tawo para sa mga di-matarong, agod nga madala niya kamo sa Dios. Ginpatay sia sa lawas, pero ginbuhi sa espiritu"
                },
                "19": {
                    "verse_nr": "19",
                    "verse": "kag sa iya espiritu nagkadto sia kag nagwali sa binilanggo nga mga espiritu."
                },
                "20": {
                    "verse_nr": "20",
                    "verse": "Ini sila amo ang mga espiritu sang mga wala magtuman sa Dios, sang paghulat sang Dios sing mapainulobon sa sadtong mga adlaw sang si Noe nagahimo sang iya arka. Pila gid lang ang naluwas sa anaw, ang walo nga didto sa arka."
                },
                "21": {
                    "verse_nr": "21",
                    "verse": "Ini nga tubig amo ang simbulo sang pagbautiso, nga karon nagaluwas sa inyo, indi sa paghugas sang mga higko sa lawas, kundi paagi sa saad nga ginhimo sa Dios halin sa matinlo nga konsensya. Ang pagbautiso nagaluwas sa inyo paagi sa pagkabanhaw ni Jesu-Cristo"
                },
                "22": {
                    "verse_nr": "22",
                    "verse": "nga nagpalangit kag nagapungko sa tuo sang Dios, nga nagagahom sang tanan nga mga anghel kag sang langitnon nga mga awtoridad kag mga gahom."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Tungod sang lawasnon nga pag-antos ni Cristo, dapat kamo man magpalig-on sang inyo kaugalingon sa amo man nga panghunahuna. Kay ang bisan sin-o nga nagaantos sa iya lawas wala na nagapakasala."
                },
                "2": {
                    "verse_nr": "2",
                    "verse": "Gani, sugod karon tubtob mapatay kamo, magkabuhi kamo nga ginagamhan sang kabubot-on sang Dios kag indi sa inyo tawhanon nga mga kailigbon."
                },
                "3": {
                    "verse_nr": "3",
                    "verse": "Kay tuman na yadtong tinion nga inyo gingamit sang una anay sa paghimo sang naluyagan himuon sang mga wala sing pagtuo. Nagpatuyang kamo sa malaw-ay nga pagkabuhi, nagmakihilawason, nagpahuboghubog, nagkinalipay sing magansal, nagapatuyang sa pag-imnanay, kag nagsimba sa makangilil-ad nga mga diosdios."
                },
                "4": {
                    "verse_nr": "4",
                    "verse": "Kag karon ang mga wala sing pagtuo nagakatingala kon ngaa wala na kamo nagaupod sa ila sa patuyang kag huroshuros nga pagkabuhi. Gani, ginapakahuy-an nila kamo."
                },
                "5": {
                    "verse_nr": "5",
                    "verse": "Pero magahatag sila sing kahusayan sang ila kaugalingon sa Dios, nga handa sa paghukom sa mga buhi kag mga minatay."
                },
                "6": {
                    "verse_nr": "6",
                    "verse": "Tungod sini ginwali man ang Maayong Balita sa mga patay, sa ila nga ginhukman na sa ila lawasnon nga pagkabuhi subong nga ang tanan nga mga tawo ginahukman. Ginwali ini sa ila, agod nga sa ila espiritu, magkabuhi sila subong nga ang Dios nagakabuhi."
                },
                "7": {
                    "verse_nr": "7",
                    "verse": "Malapit na ang katapusan sang tanan nga mga butang. Kinahanglan nga magpugong kamo sang inyo kaugalingon kag magmabinantayon, agod makapangamuyo kamo."
                },
                "8": {
                    "verse_nr": "8",
                    "verse": "Labaw sa tanan, maghigugmaanay kamo sing tudok sa tagipusoon, tungod kay ang paghigugma nagatabon sang madamo nga mga sala."
                },
                "9": {
                    "verse_nr": "9",
                    "verse": "Batuna ang isa kag isa sa inyo mga balay, nga wala nagakulomuron."
                },
                "10": {
                    "verse_nr": "10",
                    "verse": "Subong maayo nga manugdumala sang nagakalainlain nga mga hiyas sang Dios, ang tagsatagsa dapat maggamit sang iya pinasahi nga hiyas nga nabaton halin sa Dios para sa kaayuhan sang iban."
                },
                "11": {
                    "verse_nr": "11",
                    "verse": "Ang bisan sin-o nga nagawali, dapat magwali sang pulong sang Dios. Ang bisan sin-o nga nagaalagad, dapat mag-alagad suno sa ikasarang nga ginhatag sang Dios sa iya, agod nga sa tanan nga bagay mahatag sa Dios ang pagdayaw paagi kay Jesu-Cristo, nga sa iya ang kadungganan kag gahom sa wala sing katapusan! Kabay pa."
                },
                "12": {
                    "verse_nr": "12",
                    "verse": "Mga hinigugma ko, indi kamo magkatingala sa mapait nga pagtilaw nga inyo ginaantos, subong nga daw tumalagsahon nga hitabo ini para sa inyo."
                },
                "13": {
                    "verse_nr": "13",
                    "verse": "Sa baylo, magkalipay kamo, kay nagapakig-ambit kamo sa mga pag-antos ni Cristo, agod nga mapuno kamo sing kalipay kon ang iya diosnon nga pagkahalangdon ipahayag."
                },
                "14": {
                    "verse_nr": "14",
                    "verse": "Malipayon kamo kon ginapakahuy-an kamo tungod kay mga sumolunod kamo ni Cristo, kay ini nagakahulogan nga ang gamhanan nga Espiritu, ang Espiritu sang Dios, yara sa inyo."
                },
                "15": {
                    "verse_nr": "15",
                    "verse": "Wala sing isa sa inyo nga dapat mag-antos tungod kay isa sia ka manugpatay, ukon makawat, ukon kriminal, ukon nagapahilabot sa bulohaton sang iban."
                },
                "16": {
                    "verse_nr": "16",
                    "verse": "Pero kon nagaantos kamo tungod kay Cristohanon kamo, indi kamo magkahuya sini, kundi magpasalamat kamo sa Dios nga inyo ginadala ang ngalan ni Cristo."
                },
                "17": {
                    "verse_nr": "17",
                    "verse": "Ang tion sang pagsugod sang paghukom nag-abot na, kag ang pinili nga mga katawhan sang Dios amo ang una nga pagahukman. Kon magsugod ini sa aton, ano bala ang maabutan sang mga wala nagatuo sa Maayong Balita sang Dios?"
                },
                "18": {
                    "verse_nr": "18",
                    "verse": "Ang kasulatan nagasiling:\n\u201cKon mabudlay gani ang pagkaluwas sang matarong nga mga tawo,\nano pa ayhan ang matabo sa mga di-diosnon kag sa mga makasasala?\u201d"
                },
                "19": {
                    "verse_nr": "19",
                    "verse": "Gani, ang mga nagaantos tungod kay amo ini ang kabubot-on sang Dios para sa ila, paagi sa ila maayo nga mga buhat dapat magtugyan sing bug-os sang ila kaugalingon sa ila Manunuga, nga nagatuman gihapon sang iya saad."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Ako mismo nga isa ka tigulang sang iglesia, nagapakitluoy sa mga katigulangan sang iglesia nga yara dira sa inyo. Saksi ako sang mga pag-antos ni Cristo, kag magapakig-ambit ako sa diosnon nga pagkahalangdon nga igapahayag. Nagapakitluoy ako sa inyo"
                },
                "2": {
                    "verse_nr": "2",
                    "verse": "tatapa ninyo ang panong nga ginhatag sang Dios sa inyo, kag bantayi ninyo ini indi kay napilitan lang kamo, kundi sa inyo gid kinabubot-on, suno sa luyag sang Dios nga himuon ninyo. Himua ninyo ang inyo mga bulohaton, indi tungod sang suhol, kundi kay may matuodtuod kamo nga handom sa pag-alagad."
                },
                "3": {
                    "verse_nr": "3",
                    "verse": "Indi kamo magpakaharihari sa mga gintugyan sa inyo nga tatapon, kundi magmanginsulondan kamo sang panong."
                },
                "4": {
                    "verse_nr": "4",
                    "verse": "Kag kon si Cristo, ang Pangulo nga Manugbantay magpahayag, magabaton kamo sang mahimayaon nga korona nga wala gid nagalubad ang iya kaidlak."
                },
                "5": {
                    "verse_nr": "5",
                    "verse": "Sa amo man nga bagay, kamo nga pamatan-on nga mga lalaki magpasakop sa mga magulang sa inyo. Tanan kamo dapat magpanampi sang pagpaubos, sa pag-alagad sa isa kag isa, kay ang kasulatan nagasiling, \u201cGinasumpo sang Dios ang bugalon, pero iya ginabuligan ang mapainuboson.\u201d"
                },
                "6": {
                    "verse_nr": "6",
                    "verse": "Gani magpaubos kamo sa idalom sang gamhanan nga kamot sang Dios, agod nga bayawon niya kamo sa iya nagakaigo nga tion."
                },
                "7": {
                    "verse_nr": "7",
                    "verse": "Itugyan ninyo sa iya ang tanan ninyo nga mga palaligban, tungod kay nagakabalaka sia sa inyo."
                },
                "8": {
                    "verse_nr": "8",
                    "verse": "Maghanda kag magbantay kamo! Kay ang inyo kaaway, ang Yawa, nagaluyong subong sang isa ka nagangurob nga leon, nga nagapangita sang iya tulokbon."
                },
                "9": {
                    "verse_nr": "9",
                    "verse": "Magmalig-on kamo sa inyo pagtuo kag magbato sa Yawa, tungod kay nakahibalo kamo nga ang inyo pareho nga mga tumoluo sa bug-os nga kalibutan nagaantos sang amo man nga mga pag-antos."
                },
                "10": {
                    "verse_nr": "10",
                    "verse": "Pero sa tapos kamo makaantos sa indi lamang madugay, ang Dios nga nagahatag sang tanan nga pagpakamaayo, nga nagatawag sa inyo sa pagkabuhi sa iya halangdon nga presensya sa wala sing katapusan, paagi sa inyo paghiusa kay Cristo, magahimpit kag magahatag sa inyo sing kalig-on, kusog kag mapag-on nga sadsaran."
                },
                "11": {
                    "verse_nr": "11",
                    "verse": "Sa iya ang gahom sa walay katapusan! Kabay pa."
                },
                "12": {
                    "verse_nr": "12",
                    "verse": "Ginasulat ko sa inyo ining malip-ot nga sulat sa bulig ni Silas, nga akon ginakabig nga isa ka matutom nga utod. Luyag ko nga paisugon kamo kag hatagan sang akon panaksihon kon daw ano ang kaayo sang Dios. Sa sini magpakalig-on kamo."
                },
                "13": {
                    "verse_nr": "13",
                    "verse": "Ang iglesia sa Babilonia, nga ginpili man sang Dios, nagaabiabi sa inyo, kag amo man ang akon anak nga si Marcos."
                },
                "14": {
                    "verse_nr": "14",
                    "verse": "Mag-abiabihay kamo subong mga mag-ulotod kay Cristo.\nKabay nga ang paghidait manginyara sa inyo tanan nga iya ni Cristo."
                }
            }
        }
    }
}