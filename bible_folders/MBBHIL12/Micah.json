{
    "version": "MBBHIL12",
    "book_name": "Micah",
    "book_nr": "33",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ang GINOO naghatag sini nga mensahe kay Miqueas nga taga-Moreset, sa mga panahon sang paghari ni Jotam, ni Acaz, kag ni Ezequias sang Juda. Ang GINOO nagpahayag kay Miqueas sini tanan nga mga butang nahanungod sang Samaria kag Jerusalem."
                },
                "2": {
                    "verse_nr": "2",
                    "verse": "Pamatii ninyo ini, tanan kamo nga mga kapungsoran,\npamatii ninyo ini, tanan kamo nga nagaestar sa duta!\nAng GINOO nga Gamhanan magasaksi batok sa inyo.\nPamatii ninyo! Nagahambal sia gikan sa iya templo sa langit."
                },
                "3": {
                    "verse_nr": "3",
                    "verse": "Ang GINOO nagapadulong gikan sa iya balaan nga lugar,\nmagapanaog sia kag magalakat sa putokputokan sang mga kabukiran."
                },
                "4": {
                    "verse_nr": "4",
                    "verse": "Dayon ang mga kabukiran matunaw sa idalom niya\nkaangay sang kandila sa kalayo.\nMagailig ini sa mga kapatagan\nkaangay sang tubig nga nagailig sa bakulod."
                },
                "5": {
                    "verse_nr": "5",
                    "verse": "Ini tanan mahanabo tungod kay ang mga tawo sang Israel nagpakasala kag nagbato sa Dios. Sin-o ang basulon tungod sang pagbato sang Israel? Ang mga tawo sang Samaria! Sin-o ang nakasala paagi sa pagsimba sa diosdios sa Juda? Ang mga tawo sang Jerusalem!"
                },
                "6": {
                    "verse_nr": "6",
                    "verse": "Gani ang GINOO nagasiling, \u201cHimuon ko ang Samaria nga tinumpukan sang mga ginub-an didto sa wayang, ang lugar nga talamnan sang ubas. Iula ko sa mga kapatagan ang mga nagkalabuka nga mga bato sang siudad, agod maghawan ang mga sadsaran sang siudad."
                },
                "7": {
                    "verse_nr": "7",
                    "verse": "Ang tanan niya nga ginapakamahal nga mga diosdios magakalabuka kag ang tanan nga ginhatag sa mga babayi nga nagabaligya sang ila dungog sa templo pagasunogon sa kalayo, kag ang tanan nga mga estatwa manginmamingaw nga tinumpukan. Naangkon ini nga mga butang sang Samaria tungod sang iya mga pagsimba sa mga dios kag karon ang iya mga kaaway magadala sini sa bisan diin nga mga lugar para sa mga babayi nga nagabaligya sang ila dungog sa templo.\u201d"
                },
                "8": {
                    "verse_nr": "8",
                    "verse": "Dayon si Miqueas nagsiling, \u201cTungod sini magapangasubo ako kag magapanalambiton. Magadayandayan ako nga hublas kag magatiniil lamang sa pagpakita sang akon kasubo. Magauwang ako kaangay sang talunon nga ido kag magasiyak kaangay sang ostrit."
                },
                "9": {
                    "verse_nr": "9",
                    "verse": "Kay ang mga pilas sang Samaria indi na magpali. Si Juda madali na lang mag-antos sang amo man nga mga pilas kag ang kalaglagan yara na sa mga pwerta mismo sang Jerusalem, sa diin ang akon mga tawo nagaestar.\u201d"
                },
                "10": {
                    "verse_nr": "10",
                    "verse": "Indi pagsugiri ang aton mga kaaway sa Gat nahanungod sang aton pagkalutos. Indi pag-ipakita sa ila ang inyo paghibi. Mga taga-Bet-leapra ipakita ang inyo kasubo paagi sa pagligidligid sa yab-ok!"
                },
                "11": {
                    "verse_nr": "11",
                    "verse": "Mga pumoluyo sang Safir, magpabihag kamo nga hublas kag nahuy-an. Ang mga nagaestar sa Zaanan indi gid magpangahas sa paggwa sa ila siudad. Kon inyo mabatian nga ang mga tawo sang Betezel nagapangalisod, mahibaluan ninyo nga wala sing dalangpan didto."
                },
                "12": {
                    "verse_nr": "12",
                    "verse": "Ang mga pumoluyo sang Marot nagahulat nga may pagkalangkag nga mag-ayo tungod kay ang GINOO dali na gid lang magdala sing kalalat-an sa Jerusalem."
                },
                "13": {
                    "verse_nr": "13",
                    "verse": "Kamo nga nagaestar sa Lakis, takdi sing mga karwahi ang mga kabayo. Ginsunod ninyo ang mga sala nga nahimo sang Israel, gani kamo ang nanginkabangdanan sang pagpakasala sang Jerusalem."
                },
                "14": {
                    "verse_nr": "14",
                    "verse": "Kag karon, mga pumoluyo sang Juda, magpaalam na kamo sa banwa sang Moreset-gat. Ang mga hari sang Israel indi makakuha sing bulig sa banwa sang Aczib."
                },
                "15": {
                    "verse_nr": "15",
                    "verse": "Mga pumoluyo sang Maresa, ang GINOO magatugyan sa inyo sa kaaway nga magaagaw sang inyo banwa. Ang mga pangulo sang Israel magapanago sa kweba sang Adulam."
                },
                "16": {
                    "verse_nr": "16",
                    "verse": "Mga pumoluyo sang Juda, magpakiskis kamo sang inyo mga ulo sa paglalaw sa mga kabataan nga inyo ginahigugma. Magpabulog kamo kaangay sang agila, tungod kay ang inyo mga kabataan pagakuhaon sa inyo kag pagabihagon."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Makaluluoy ang mga nagahigda nga wala nagakatulog kag nagaplano sing kalautan! Pagkaaga, kon may kahigayunan lang sila, ginahimo nila ang kalautan nga ila ginplano."
                },
                "2": {
                    "verse_nr": "2",
                    "verse": "Kon luyag sila sing mga talamnan, ginaagaw nila ini. Kon luyag sila sing mga balay, ginaagaw man nila ini. Wala sing tawo nga makapat-od nga indi pagkuhaon ang iya panimalay kag pagkabutang."
                },
                "3": {
                    "verse_nr": "3",
                    "verse": "Gani ang GINOO nagasiling, \u201cNagaplano ako sa pagpadala sing kalalat-an sa inyo, kag indi kamo makapalagyo. Indi na kamo makalakat nga may bugal, kay manginmalain ini nga panahon para sa inyo."
                },
                "4": {
                    "verse_nr": "4",
                    "verse": "Kon mag-abot ina nga panahon, ang mga tawo magagamit sang inyo inagihan subong mga halimbawa sang kalalat-an, kag magakanta sila sining masubo nga kalantahon:\nNalaglag kami sing bug-os!\nAng GINOO nagkuha sang amon duta.\nGinhatag niya ini sa mga nagbihag sa amon.\u201d"
                },
                "5": {
                    "verse_nr": "5",
                    "verse": "Gani, wala sing isa sa inyo nga pagahatagan sing duta sa adlaw nga partihon ini liwat sa mga tawo sang GINOO."
                },
                "6": {
                    "verse_nr": "6",
                    "verse": "Ang mga tawo nagsaway sa akon nga nagasiling, \u201cIndi kami pagwalihi. Indi kami pagwalihi nahanungod sini tanan. Ang Dios indi magpakahuya sa amon."
                },
                "7": {
                    "verse_nr": "7",
                    "verse": "Ginapakamalaut bala ang mga tawo sang Israel? Nadulaan bala sing pasensya ang GINOO? Himuon bala niya ini nga mga butang? Wala bala sia nagahambal sing maayo sa ila nga nagahimo sing matarong?\u201d"
                },
                "8": {
                    "verse_nr": "8",
                    "verse": "Ang GINOO nagasabat, \u201cGinasalakay ninyo ang akon mga katawhan subong mga kaaway. Ginaagaw ninyo ang mga kunop nga ginasuksok sang mahidaiton nga mga tawo nga nakabalik gikan sa inaway kag nagahunahuna sila nga indi na sila maano."
                },
                "9": {
                    "verse_nr": "9",
                    "verse": "Ang mga babayi sa akon katawhan gintabog ninyo gikan sa mga balay nga ila ginapakamahal kag gin-agaw ninyo sing dayon sa ila mga kabataan ang akon mga kaayuhan."
                },
                "10": {
                    "verse_nr": "10",
                    "verse": "Magtindog kamo kag maghalin diri, kay indi ini lugar nga palahuwayan. Tungod sang inyo mga sala nga nagadagta malaglag ini nga lugar."
                },
                "11": {
                    "verse_nr": "11",
                    "verse": "\u201cAng sahi sang propeta nga naluyagan sang mga tawo amo ang propeta nga nagakadto bisan diin nga nagabinutig kag nagadaya kag nagasiling, \u2018Ginapahibalo ko sa inyo nga ang bino kag iban nga ilimnon magabugana sa inyo.\u2019"
                },
                "12": {
                    "verse_nr": "12",
                    "verse": "\u201cPero tipunon ko sing tingob kamo tanan nga mga tawo sang Israel nga nagkalabilin. Tipunon ko kamo kaangay sang mga karnero sa toril, kag sang mga karnero sa ila palahalban. Ang inyo duta mapun-an liwat sang ginahod sang madamo nga mga tawo.\u201d"
                },
                "13": {
                    "verse_nr": "13",
                    "verse": "Ang Dios magabukas sang alagyan para sa ila kag magapangulo sa ila pa gwa. Magagwa sila sa mga pwerta sang siudad kag manginhilway. Ang ila hari, ang GINOO mismo, amo ang magapangulo sa ila pa gwa."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Magpamati kamo, mga pangulo sang Israel! Kamo kuntani ang dapat magpaluntad sang katarungan"
                },
                "2": {
                    "verse_nr": "2",
                    "verse": "pero ginadumtan ninyo ang maayo kag ginahigugma ang malaut. Ginapanitan ninyo nga buhi ang akon mga tawo kag ginaak-ak ninyo ang unod sa ila mga tul-an."
                },
                "3": {
                    "verse_nr": "3",
                    "verse": "Ginausap ninyo ang akon mga tawo. Ginapanitan ninyo sila, ginabalbag ninyo ang ila mga tul-an, kag ginalasa sila kaangay sang karne nga lalagaon."
                },
                "4": {
                    "verse_nr": "4",
                    "verse": "Ang tion magaabot nga kamo magapanawag sa GINOO, pero indi sia magsabat sa inyo. Indi sia magpamati sa inyo mga pangamuyo, kay naghimo kamo sing malaut."
                },
                "5": {
                    "verse_nr": "5",
                    "verse": "Ang akon mga tawo gindayaan sang mga propeta nga nagsaad sing paghidait sa mga nagbayad sa ila, pero nagpamahog nga magaabot ang inaway sa mga wala magbayad sa ila. Sa sini nga mga propeta ang GINOO nagasiling"
                },
                "6": {
                    "verse_nr": "6",
                    "verse": "\u201cTungod kay ginapatalang ninyo ang akon mga tawo, indi na kamo makakita sing mga palanan-awon, kag indi na kamo makahibalo sang palaabuton. Mga propeta, ang inyo mga inadlaw dali na lang matapos, nagahinunod na ang adlaw para sa inyo.\u201d"
                },
                "7": {
                    "verse_nr": "7",
                    "verse": "Ang mga nagatagna sang palaabuton mahuy-an kay mapaslawan sila. Mahuy-an sila tungod kay ang Dios wala nagahatag sa ila sang ila mga ginapangayo."
                },
                "8": {
                    "verse_nr": "8",
                    "verse": "Pero nahanungod sa akon, ang GINOO nagapuno sa akon sang iya Espiritu kag gahom, kag nagahatag sa akon sing nagakaigo nga paghukom kag kaisog sa pagsugid sa mga tawo sang Israel kon ano ang ila mga sala."
                },
                "9": {
                    "verse_nr": "9",
                    "verse": "Pamati kamo, mga pangulo sang Israel, kamo nga nagadumot sang katarungan kag nagahimo sang matarong nga malaut."
                },
                "10": {
                    "verse_nr": "10",
                    "verse": "Ginapatindog ninyo ang siudad sang Dios, ang Jerusalem, sa sadsaran sang pagpamatay kag pagkadi-matarong."
                },
                "11": {
                    "verse_nr": "11",
                    "verse": "Ang mga pangulo sang siudad nagadumala tungod sa mga hamham, ang mga pari nagasaysay sang Kasugoan tungod sang bayad, ang mga propeta nagawali tungod sa kwarta\u2014kag tanan sila nagasiling nga ang GINOO kaupod nila. Nagasiling sila, \u201cIndi bala ang GINOO kaupod naton? Wala sing malain nga magaabot sa aton.\u201d"
                },
                "12": {
                    "verse_nr": "12",
                    "verse": "Gani, tungod sa inyo, ang Sion pagaaraduhon kaangay sang talamnan, ang Jerusalem mangintinumpokan sang ginub-an, kag ang bukid sa diin yara ang Templo manginkagulangan."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Sa palaabuton nga mga adlaw\nang bukid nga ginatindugan sang Templo\nmanginpinakamataas sa tanan,\nmagatimbuok labaw sa tanan nga mga kabakuloran.\nMadamo nga mga pungsod ang magakadto sa iya"
                },
                "2": {
                    "verse_nr": "2",
                    "verse": "kag ang ila mga tawo magasiling,\n\u201cDali, mataklad kita sa bukid sang GINOO,\nsa Templo sang Dios sang Israel.\nTudloan niya kita kon ano ang luyag niya nga aton pagahimuon,\nmalakat kita sa mga dalanon nga iya ginpili.\nKay ang pagtudlo sang GINOO nagagikan sa Jerusalem,\ngikan sa Sion nagahambal sia sa iya mga tawo.\u201d"
                },
                "3": {
                    "verse_nr": "3",
                    "verse": "Husayon niya ang mga pagsinuay sang mga pungsod,\nkag manginhukom sia sa tunga sang gamhanan nga mga pungsod, nga malapit kag malayo sa Israel.\nAng ila mga espada himuon nila nga mga arado,\nkag ang ila mga bangkaw himuon nila nga mga inughagbas.\nAng mga pungsod indi na maggubat sa pagpakig-away,\nukon maghanda liwat para sa inaway."
                },
                "4": {
                    "verse_nr": "4",
                    "verse": "Ang tagsatagsa magaestar sa paghidait\nsa tupad sang iya katamnan sing ubas kag mga kahoy nga higera,\nkag wala sing may magapahadlok sa ila.\nAng GINOO sang mga hangaway nagsaad sini."
                },
                "5": {
                    "verse_nr": "5",
                    "verse": "Ang tagsa ka pungsod nagasimba kag nagatuman sang ila kaugalingon nga dios, pero magasimba kita kag magatuman sa GINOO nga aton Dios sa walay katubtoban."
                },
                "6": {
                    "verse_nr": "6",
                    "verse": "Ang GINOO nagasiling, \u201cAng tion magaabot nga akon tipunon ang mga tawo nga nag-antos sa pagkabihag, ining mga tawo nga akon ginsilutan."
                },
                "7": {
                    "verse_nr": "7",
                    "verse": "Mga piang sila kag malayo sila sa ila mga ilistaran, pero ang diutay nga mabilin magasugod liwat kag mangingamhanan nga pungsod. Magagahom ako sa ila sa Bukid sang Sion halin sadto nga tion tubtob sa walay katubtoban.\u201d"
                },
                "8": {
                    "verse_nr": "8",
                    "verse": "Kag ikaw, Jerusalem, sa diin ang Dios kaangay sang manugbantay sang mga karnero nga yara sa tore, nagabantay sang iya mga tawo, sa liwat manginpangulo ikaw nga siudad sang ginharian pareho sang una."
                },
                "9": {
                    "verse_nr": "9",
                    "verse": "Ngaa nagagurahab ka? Ngaa nagaantos ka kaangay sang babayi nga manugbata? Tungod bala nga wala ikaw sing hari, kag ang imo mga manuglaygay patay na?"
                },
                "10": {
                    "verse_nr": "10",
                    "verse": "Maglubid ka sa kasakit kag mag-ugayong, mga pumoluyo sang Jerusalem, kaangay sang babayi nga manugbata. Karon kinahanglan maghalin kamo sa siudad kag mag-estar sa latagon. Kinahanglan magkadto kamo sa Babilonia, pero didto pagahilwayon kamo sang GINOO gikan sa inyo mga kaaway."
                },
                "11": {
                    "verse_nr": "11",
                    "verse": "Madamo nga mga pungsod ang nagtipon sa pagsalakay sa imo. Nagasiling sila, \u201cAng Jerusalem kinahanglan gub-on! Luyag kita magtan-aw nga guba ini nga siudad!\u201d"
                },
                "12": {
                    "verse_nr": "12",
                    "verse": "Pero ini nga mga pungsod wala makahibalo kon ano ang yara sa hunahuna sang GINOO. Wala sila makahibalo nga nagaplano sia sa pagtipon sa ila kag sa pagsilot sa ila, pareho sang inani nga ginatipon kag ginalinas."
                },
                "13": {
                    "verse_nr": "13",
                    "verse": "Ang GINOO nagasiling, \u201cMga pumoluyo sang Jerusalem, lakat kamo kag siluti ang inyo mga kaaway! Pabakuron ko kamo kaangay sang baka nga salsalon ang mga sungay kag bronsi ang mga kuko. Dugmokon ninyo ang madamo nga mga pungsod, kag ang manggad nga ila ginkuha sa palugos inyo ihatag sa akon, ang GINOO sang bug-os nga kalibutan."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Mga pumoluyo sang Jerusalem, tipuna ang inyo mga hangaway! Ginakibon kita! Ginasalakay nila ang pangulo sang Israel!"
                },
                "2": {
                    "verse_nr": "2",
                    "verse": "Ang GINOO nagasiling, \u201cBetlehem Efrata, ikaw ang isa sang pinakadiutay nga mga banwa sang Juda. Pero gikan sa imo magadala ako sing isa ka pangulo para sa Israel nga ang iya mga katigulangan halin pa sang una nga mga panahon.\u201d"
                },
                "3": {
                    "verse_nr": "3",
                    "verse": "Gani ang GINOO magatugyan sang iya mga tawo sa ila mga kaaway tubtob ang babayi nga amo ang magaanak makabata na sang isa ka lalaki. Dayon ang mga Israelinhon nga yadto didto sa pagkabihag magabalik sa ila kaugalingon nga mga kasimanwa."
                },
                "4": {
                    "verse_nr": "4",
                    "verse": "Kon mag-abot sia, pagagamhan niya ang iya mga tawo sang gahom nga nagagikan sa GINOO, kag sang pagkahalangdon sang GINOO nga iya Dios mismo. Ang iya mga tawo magaestar nga wala sing katalagman, tungod kay ang mga tawo sa bug-os nga duta magakilala sang iya pagkagamhanan"
                },
                "5": {
                    "verse_nr": "5",
                    "verse": "kag sia magapaluntad sang paghidait.\nKon ang mga Asiriahanon maggubat sang aton pungsod kag magsalakay sang aton mga pamakod, ipadala naton ang aton labing isganan nga mga pangulo sa pagpakig-away sa ila."
                },
                "6": {
                    "verse_nr": "6",
                    "verse": "Kag paagi sa ila mga espada pagalutoson nila ang pungsod sang Asiria, ang duta ni Nimrod. Sila magaluwas sa aton gikan sa mga Asiriahanon kon maggubat sila sang aton duta."
                },
                "7": {
                    "verse_nr": "7",
                    "verse": "Ang mga Israelinhon nga mabilin manginkaangay sang mabugnaw nga tun-og nga ginpadala sang GINOO para sa madamo nga mga pungsod, kaangay sang ulan sa nagatubo nga mga tanom. Magasalig sila sa Dios, kag indi sa tawo."
                },
                "8": {
                    "verse_nr": "8",
                    "verse": "Ang iban nga mga Israelinhon nga mabilin sa mga pungsod kaangay sang isa ka leon nga nagaluyong sa pagpangita sing kalan-on sa kagulangan ukon halalban: ginakadtuan niya ang mga karnero, ginadakop kag ginagus-ab sila\u2014kag wala sing paglaom nga may makatabang sa ila."
                },
                "9": {
                    "verse_nr": "9",
                    "verse": "Ang Israel magalutos sang iya mga kaaway kag magapamatay sa ila tanan."
                },
                "10": {
                    "verse_nr": "10",
                    "verse": "Ang GINOO nagasiling, \u201cSa sadto nga tion pagakuhaon ko ang imo mga kabayo kag gub-on ko ang imo mga karwahi."
                },
                "11": {
                    "verse_nr": "11",
                    "verse": "Gub-on ko ang mga siudad sang imo duta kag rumpagon ko ang imo mga pamakod."
                },
                "12": {
                    "verse_nr": "12",
                    "verse": "Papason ko ang imo mga manugbabaylan kag ang imo mga manugpakot."
                },
                "13": {
                    "verse_nr": "13",
                    "verse": "Laglagon ko ang imo mga diosdios kag ang balaan nga mga haligi nga imo ginasimba. Indi ka na magsimba sa mga butang nga imo ginhimo."
                },
                "14": {
                    "verse_nr": "14",
                    "verse": "Tumbahon ko ang mga estatwa sang diosa nga si Asera sa imo duta kag laglagon ko ang imo mga siudad."
                },
                "15": {
                    "verse_nr": "15",
                    "verse": "Kag sa akon daku nga kaakig magatimalos ako sa tanan nga mga pungsod nga wala magtuman sa akon.\u201d"
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Pamatii ninyo ang ginasumbong sang GINOO batok sa Israel.\nMagtindog ka, O GINOO, kag ihambal ang imo panumbongon. Pabatia ang mga kabukiran kag kabakuloran sang imo ginahambal."
                },
                "2": {
                    "verse_nr": "2",
                    "verse": "Mga bukid, kamo nga mga sadsaran sang duta sa walay katubtoban, pamatii ninyo ang panumbongon sang GINOO! Ang GINOO may panumbongon batok sa iya mga tawo. Isumbong niya ang Israel."
                },
                "3": {
                    "verse_nr": "3",
                    "verse": "Ang GINOO nagasiling, \u201cMga tawo ko, ano bala ang nahimo ko sa inyo? Paano bala ako nanginpalas-anon ninyo? Sabta ninyo ako."
                },
                "4": {
                    "verse_nr": "4",
                    "verse": "Gindala ko kamo paggwa halin sa Ehipto. Ginluwas ko kamo sa pagkaulipon. Ginpadala ko si Moises, si Aaron kag si Miriam sa pagpangulo sa inyo."
                },
                "5": {
                    "verse_nr": "5",
                    "verse": "Mga tawo ko, dumdoma ninyo kon ano ang ginplano ni Haring Balak nga taga-Moab nga himuon sa inyo, kag kon ano ang ginsabat sa iya ni Balaam nga anak ni Beor. Dumdoma ang nagkahanabo sa dalanon halin sa kampo sang Akasya tubtob sa Gilgal. Dumdoma ninyo ini nga mga butang agod matalupangdan ninyo kon ano ang ginhimo ko sa pagluwas sa inyo.\u201d"
                },
                "6": {
                    "verse_nr": "6",
                    "verse": "Ano bala ang dalhon ko sa GINOO, ang Dios sang langit, kon magkadto ako sa pagsimba sa iya? Magadala bala ako sang labing matambok nga mga tinday sang baka nga sunogon subong mga halad sa iya?"
                },
                "7": {
                    "verse_nr": "7",
                    "verse": "Malipay bala ang GINOO kon dalhan ko sia sing linibo nga mga karnero, ukon wala nagauntat nga pag-ilig sang lana sang olivo? Ihalad ko bala sa iya ang akon panganay nga anak sa pagbayad sang akon mga sala?"
                },
                "8": {
                    "verse_nr": "8",
                    "verse": "Indi, ang GINOO nagsiling sa aton kon ano ang maayo. Amo ini ang ginapangayo niya sa aton: sa paghimo sang matarong, sa pagpakita sang malig-on nga paghigugma, kag sa pagkabuhi nga nagatuman sa gihapon sang kabubot-on sang Dios."
                },
                "9": {
                    "verse_nr": "9",
                    "verse": "Maayo ang magtahod sa GINOO. Nagapanawag sia sa siudad, \u201cPamati kamo, mga tawo nga nagatipon sa siudad."
                },
                "10": {
                    "verse_nr": "10",
                    "verse": "Sa mga balay sang malaut nga mga tawo may mga manggad nga ila nakuha sa indi husto nga paagi. Nagagamit sila sang indi husto nga mga sulokban, ang butang nga akon ginakaakigan."
                },
                "11": {
                    "verse_nr": "11",
                    "verse": "Mapatawad ko bala ang mga tawo nga nagagamit sang indi husto nga mga talaksan kag timbangan?"
                },
                "12": {
                    "verse_nr": "12",
                    "verse": "Ang manggaranon nga mga tawo sang siudad nagapamintaha sa mga imol, kag tanan kamo mga butigon."
                },
                "13": {
                    "verse_nr": "13",
                    "verse": "Gani karon sugoran ko na ang paglaglag sa inyo tungod sang inyo mga sala."
                },
                "14": {
                    "verse_nr": "14",
                    "verse": "Magakaon kamo, pero indi kamo mabusog. Ang matuod gutom pa kamo gihapon. Magadala kamo sang mga pagkabutang agod indi ini maano, pero mapierde man ini sa gihapon. Ang bisan ano nga supton ninyo pagalaglagon ko sa inaway."
                },
                "15": {
                    "verse_nr": "15",
                    "verse": "Magasab-og kamo, sang binhi pero indi makaani. Magalana kamo sing olivo, pero indi kamo makagamit sini. Magahimo kamo sing bino, pero indi kamo makainom sini."
                },
                "16": {
                    "verse_nr": "16",
                    "verse": "Ginsunod ninyo ang malaut nga ginpanghimo ni Haring Omri kag ni Haring Acab nga iya anak. Ginpadayon ninyo ang ila mga pagsulondan, gani pagalaglagon ko kamo, kag ang tanan ninyo nga mga tawo mangintalamayon. Ang mga katawhan bisan diin magatamay sa inyo.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Makaluluoy ako! Kaangay ako sang gutom nga tawo nga wala sing makita nga bunga sa mga kahoy kag sa mga balagon sang mga ubas. Ang tanan nga mga ubas kag ang tanan nga matam-is nga mga higos napamupo na."
                },
                "2": {
                    "verse_nr": "2",
                    "verse": "Wala sing maminatud-on nga tawo nga nabilin sa duta, wala sing isa nga matutom sa Dios. Ang tagsatagsa nagahulat lang sing kahigayunan sa pagpatay. Ang tagsatagsa nagahingabot sang iya kasimanwa."
                },
                "3": {
                    "verse_nr": "3",
                    "verse": "Sagad gid sila maghimo sing malaut. Ang tanan nga mga opisyales kag mga hukom nagapangayo sing mga hamham. Ang tawo nga yara sa gahom nagasiling sa ila sang iya luyag, gani nagakumplotanay sila."
                },
                "4": {
                    "verse_nr": "4",
                    "verse": "Bisan ang pinakamaayo kag labing maminatud-on sa ila kaangay sang tunokon nga hilamon nga wala sing pulos.\nAng adlaw nag-abot na nga ang Dios magasilot sang mga tawo, suno sa ginpaandam niya paagi sa mga nagabantay sa ila nga amo ang mga propeta. Karon nagasalangisag sila."
                },
                "5": {
                    "verse_nr": "5",
                    "verse": "Indi ka magpati sa imo kaingod ukon magsalig sa imo abyan. Mag-andam ka sang imo ginasiling bisan pa sa imo bana ukon asawa."
                },
                "6": {
                    "verse_nr": "6",
                    "verse": "Sa sini nga mga panahon ang mga anak nga lalaki magakabig sang ila mga amay nga daw mga buangbuang, ang mga anak nga babayi magasumpong sang ila mga iloy, ang pamatan-on nga mga babayi magasumpong sang ila mga ugangan nga babayi, kag ang mga kaaway sang tawo amo man lang ang mga katapo sang iya kaugalingon nga panimalay."
                },
                "7": {
                    "verse_nr": "7",
                    "verse": "Pero magapaabot ako sa GINOO. Magahulat ako nga may pagsalig sa Dios nga magaluwas sa akon. Ang akon Dios magapamati sa akon."
                },
                "8": {
                    "verse_nr": "8",
                    "verse": "Mga kaaway ko, indi ninyo ako pagkadlawan. Natumba ako pero mabangon ako liwat. Sa kadudulman ako karon, pero ang GINOO magahatag sa akon sing kasanag."
                },
                "9": {
                    "verse_nr": "9",
                    "verse": "Nakasala ako batok sa GINOO, gani karon dapat ko antuson ang iya kaakig sa malip-ot nga tion. Pero sa ulihi pagaapinan niya ako kag tadlungon ang mga kasaypanan nga nahimo sa akon. Dalhon niya ako sa kapawa kag sa wala pa ako mapatay, sia magaluwas sa akon."
                },
                "10": {
                    "verse_nr": "10",
                    "verse": "Dayon ang akon mga kaaway makakita sini kag mahuy-an sila kay sang una ginyaguta nila ako nga nagapamangkot, \u201cDiin na bala ang GINOO nga imo Dios?\u201d Makita ko ang ila pagkalutos kag ang pagtasak sa ila kaangay sang lunang sa mga dalanon."
                },
                "11": {
                    "verse_nr": "11",
                    "verse": "Mga pumoluyo sang Jerusalem, madali na lang ang pag-abot sang tion sa pagpatindog liwat sang mga pader sang siudad. Sa sadto nga tion ang inyo duta pagapalaparon."
                },
                "12": {
                    "verse_nr": "12",
                    "verse": "Ang inyo mga tawo magabalik sa inyo gikan sa nagkalainlain nga mga lugar\u2014sa Asiria sa sidlangan, sa Ehipto sa bagatnan, gikan sa kadutaan sang Suba sang Eufrates, gikan sa malayo nga mga kadagatan kag mga kabukiran."
                },
                "13": {
                    "verse_nr": "13",
                    "verse": "Pero ang duta mangindesierto tungod sang kalautan sang mga nagaestar sa sini."
                },
                "14": {
                    "verse_nr": "14",
                    "verse": "Magmanugbantay ka sa imo mga tawo, O GINOO, ang mga tawo nga imo ginpili. Nagakabuhi sila nga silahanon lamang sa desierto nga ginalibutan sang maayo nga duta. Tugoti sila sa pagkadto kag maghalab sa matambok nga halalban sang Basan kag Galaad, subong sang ila ginhimo sang una nga mga panahon."
                },
                "15": {
                    "verse_nr": "15",
                    "verse": "Maghimo ka sing mga milagro para sa amon, O GINOO, subong sang imo ginhimo sadtong mga adlaw sang imo pagpagwa sa amon gikan sa Ehipto."
                },
                "16": {
                    "verse_nr": "16",
                    "verse": "Ang mga pungsod makakita sini kag mapaslawan wala sapayan sang tanan nila nga kusog. Sa kahadlok indi sila makahambal kag indi makabati."
                },
                "17": {
                    "verse_nr": "17",
                    "verse": "Magasaog sila sa yab-ok kaangay sang mga man-og. Magahalin sila sa ila mga pamakod nga nagakurog sa kahadlok. Magabalik sila nga may kahadlok sa GINOO nga aton Dios."
                },
                "18": {
                    "verse_nr": "18",
                    "verse": "O GINOO, wala sing iban nga dios kaangay sa imo. Ginapatawad mo ang mga sala sang imo nabilin nga mga tawo. Wala ka nagakaakig sing dayon, kundi nagapakita ka sang imo malig-on nga paghigugma."
                },
                "19": {
                    "verse_nr": "19",
                    "verse": "Magamaluloy-on ka sa amon liwat. Pagatasakon mo ang amon mga sala, kag itagbong ini sa kadadalman sang dagat!"
                },
                "20": {
                    "verse_nr": "20",
                    "verse": "Magapakita ka sang imo katutom kag malig-on nga paghigugma sa imo mga tawo nga mga kaliwat ni Abraham kag ni Jacob suno sa imo ginsaad sa amon mga katigulangan sadtong una nga panahon."
                }
            }
        }
    }
}