{
    "version": "MBBHIL12",
    "book_name": "Haggai",
    "book_nr": "37",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Sa ikaduha nga tuig nga si Dario amo ang hari sang Persia, sa nahauna nga adlaw sang ikan-om nga bulan, ang GINOO naghambal paagi kay Hageo nga propeta. Ang mensahe para sa gobernador sang Juda nga si Zorobabel nga anak ni Sealtiel kag sa Pinakamataas nga Pari nga si Josue nga anak ni Josadac."
                },
                "2": {
                    "verse_nr": "2",
                    "verse": "Ang GINOO sang mga hangaway nagsiling kay Hageo, \u201cIni nga mga tawo nagasiling nga indi pa ini ang tion sa pagpatindog liwat sang Templo.\u201d"
                },
                "3": {
                    "verse_nr": "3",
                    "verse": "Gani ang GINOO naghatag sini nga mensahe sa mga tawo paagi kay Hageo nga propeta"
                },
                "4": {
                    "verse_nr": "4",
                    "verse": "\u201cMga tawo ko, ngaa bala mag-estar kamo sa matahom nga mga balay, samtang ang akon Templo nagapabilin nga guba?"
                },
                "5": {
                    "verse_nr": "5",
                    "verse": "Tan-awa bala ang nagakahanabo sa inyo!"
                },
                "6": {
                    "verse_nr": "6",
                    "verse": "Nagsab-og kamo sing madamo nga trigo, pero diutay ang inyo naani. May kalan-on kamo, pero hawuthawot. May bino kamo, pero kulangkulang! May bayu kamo, pero indi ini tuman nga makahapin sa inyo sa tugnaw. Kag ang mga mamumogon indi mabuhi sa ila suhol."
                },
                "7": {
                    "verse_nr": "7",
                    "verse": "Wala bala kamo makahangop kon ngaa ini nagakahanabo sa inyo?"
                },
                "8": {
                    "verse_nr": "8",
                    "verse": "Karon magtaklad kamo sa mga bukid sa pagkuha sing kahoy. Patinduga ninyo liwat ang Templo, kag dayon malipay ako kag pagasimbahon suno sa nagakabagay."
                },
                "9": {
                    "verse_nr": "9",
                    "verse": "\u201cNagalaom kamo sing madamo nga patubas, pero diutay lang ang inyo makuha. Kag sang dalhon ninyo pauli ang inyo patubas, ginhuyop ko ini palayo. Ngaa bala ginhimo ko ini? Tungod kay ang akon Templo nagapabilin nga guba, samtang ang tagsatagsa sa inyo masako sa pagpatindog sang iya kaugalingon nga balay."
                },
                "10": {
                    "verse_nr": "10",
                    "verse": "Amo ini ang kabangdanan nga wala sing ulan, kag wala sing tanom nga nagatubo."
                },
                "11": {
                    "verse_nr": "11",
                    "verse": "Ginpadala ko ang tingadlaw sa duta\u2014sa mga bakulod, sa mga uma sang trigo, sa mga talamnan sing ubas, kag sa mga katamnan sang olivo\u2014sa tagsa ka tanom nga ginapatubas sang duta, sa mga tawo kag mga sapat, kag sa tanan ninyo nga mga tanom.\u201d"
                },
                "12": {
                    "verse_nr": "12",
                    "verse": "Dayon si Zorobabel kag si Josue kag ang tanan nga mga tawo nga nagbalik gikan sa pagkabihag sa Babilonia, nagtuman sang ginsiling sang GINOO nga ila Dios. Nahadlok sila, kag gintuman nila si Hageo nga propeta nga ginpadala sang GINOO."
                },
                "13": {
                    "verse_nr": "13",
                    "verse": "Dayon si Hageo naghatag sang mensahe sang GINOO sa mga tawo: \u201cAko magaupod sa inyo, amo ini ang akon saad.\u201d"
                },
                "14": {
                    "verse_nr": "14",
                    "verse": "Ang GINOO nagpakunyag sa tagsatagsa sa pag-obra sa Templo: si Zorobabel nga gobernador sang Juda, si Josue nga Pinakamataas nga Pari, kag ang tanan nga mga tawo nga nagbalik gikan sa pagkabihag. Nagsugod sila sa pag-obra sa Templo sang GINOO sang mga hangaway"
                },
                "15": {
                    "verse_nr": "15",
                    "verse": "sang ika-24 nga adlaw sang ikan-om nga bulan sang ikaduha nga tuig nga si Dario amo ang hari."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Sa ika-21 nga adlaw sang ikapito nga bulan sang amo nga tuig, ang GINOO naghambal liwat paagi kay Hageo nga propeta."
                },
                "2": {
                    "verse_nr": "2",
                    "verse": "Ginsingganan niya si Hageo sa paghambal kay Zorobabel nga gobernador sang Juda, kay Josue nga Pinakamataas nga Pari, kag sa mga tawo. Amo ini ang isiling niya sa ila"
                },
                "3": {
                    "verse_nr": "3",
                    "verse": "\u201cMay yara bala sa inyo nga makadumdom pa kon daw ano ka katahom sang Templo sang una? Ano bala ang pagtan-aw ninyo sini karon? Daw wala na gid ini sing pulos."
                },
                "4": {
                    "verse_nr": "4",
                    "verse": "Pero indi magpakaluya ang bisan sin-o sa inyo. Padayuna ninyo ang pag-obra, kay ako kaupod ninyo."
                },
                "5": {
                    "verse_nr": "5",
                    "verse": "Sang paggwa ninyo sa Ehipto, nagsaad ako nga indi ako magbiya sa inyo. Ang akon Espiritu kaupod ninyo sa gihapon, gani indi kamo magkahadlok."
                },
                "6": {
                    "verse_nr": "6",
                    "verse": "\u201cSa indi madugay uyogon ko ang langit kag ang kalibutan, ang duta kag ang dagat."
                },
                "7": {
                    "verse_nr": "7",
                    "verse": "Uyogon ko ang tanan nga mga pungsod, kag ang ila mga manggad pagadalhon diri kag pun-on ang Templo sang manggad."
                },
                "8": {
                    "verse_nr": "8",
                    "verse": "Ang tanan nga pilak kag bulawan sang kalibutan akon."
                },
                "9": {
                    "verse_nr": "9",
                    "verse": "Ang bag-o nga Templo magamahimayaon pa sang sa daan. Kag didto hatagan ko ang akon mga tawo sing kauswagan kag kalinong.\u201d Ang GINOO sang mga hangaway naghambal sini."
                },
                "10": {
                    "verse_nr": "10",
                    "verse": "Sa ika-24 nga adlaw sang ikasiyam nga bulan sang ikaduha nga tuig nga si Dario amo ang hari, ang GINOO sang mga hangaway naghambal liwat kay Hageo nga propeta."
                },
                "11": {
                    "verse_nr": "11",
                    "verse": "Nagsiling sia, \u201cPamangkuta ang mga pari kon ano ang ginasiling sang kasugoan nahanungod sini"
                },
                "12": {
                    "verse_nr": "12",
                    "verse": "Abi kon may magkuha sing karne gikan sa halad, kag ginputos niya ini sa sidsid sang iya bayu, dayon kon ang iya bayu makatandog sang tinapay, ukon luto nga pagkaon, ukon bino, ukon lana sang olivo, ukon sang bisan ano nga sahi sang pagkaon, magapakabalaan bala ini sina nga pagkaon?\u201d\nSang ginpamangkot ini sa mga pari, nagsabat sila, \u201cIndi.\u201d"
                },
                "13": {
                    "verse_nr": "13",
                    "verse": "Dayon si Hageo nagpamangkot, \u201cAbi ang isa ka tawo madagtaan tungod kay nakatandog sia sang patay, dayon kon makatandog sia sini nga mga pagkaon madagtaan man bala ini nga mga pagkaon?\u201d\nAng mga pari nagsabat, \u201cHuo.\u201d"
                },
                "14": {
                    "verse_nr": "14",
                    "verse": "Dayon si Hageo nagsiling, \u201cAng GINOO nagasiling nga amo man ini sa mga tawo sini nga pungsod, kag sa tanan nga ila ginapatubas, gani ang tanan nga ila ginahalad sa altar nadagtaan.\u201d"
                },
                "15": {
                    "verse_nr": "15",
                    "verse": "Ang GINOO nagasiling, \u201cPatugsilingi bala ninyo sing maayo ang nahanabo sa inyo. Sang wala pa kamo magsugod sa pagpatindog liwat sang Templo"
                },
                "16": {
                    "verse_nr": "16",
                    "verse": "nagakadto kamo sa tinumpukan sang trigo nga nagapaabot sing baynte ka sako, pero napulo lang ang inyo makuha. Nagakadto kamo sa pagkuha sing singkwenta ka galon nga bino sa sulodlan sini, pero baynte lang ang inyo makuha."
                },
                "17": {
                    "verse_nr": "17",
                    "verse": "Nagpadala ako sing mainit nga hangin kag yelo nga daw bato sa paghalit sang tanan ninyo nga mga tanom, pero wala gid kamo maghinulsol."
                },
                "18": {
                    "verse_nr": "18",
                    "verse": "Karon sa sining ika-24 nga adlaw sang ikasiyam nga bulan nga ang sadsaran sang Templo natapos na, patugsilingi bala sing maayo ang nahanabo sa inyo."
                },
                "19": {
                    "verse_nr": "19",
                    "verse": "Wala na sing trigo nga nabilin, kag ang mga ubas, mga higos, mga granada, kag mga olivo wala pa nagapatubas. Pero sugod karon bendisyunan ko kamo.\u201d"
                },
                "20": {
                    "verse_nr": "20",
                    "verse": "Sa amo nga adlaw, sa ika-24 sang bulan, ang GINOO naghatag kay Hageo sang ikaduha nga mensahe nga nagasiling"
                },
                "21": {
                    "verse_nr": "21",
                    "verse": "\u201cSinggana si Zorobabel nga gobernador sang Juda: Sa indi madugay uyogon ko ang langit kag ang duta."
                },
                "22": {
                    "verse_nr": "22",
                    "verse": "Laglagon ko ang mga ginharian kag tapuson ko ang ila gahom. Pabaliskaron ko ang mga karwahi kag ang mga nagasakay sini. Ang mga kabayo magakalamatay, kag ang mga nagasakay sa ila magapatyanay."
                },
                "23": {
                    "verse_nr": "23",
                    "verse": "Zorobabel nga akon alagad, sa sadto nga adlaw, sa akon ngalan pilion ko ikaw sa paggahom. Ikaw ang akon ginpili.\u201d Ang GINOO sang mga hangaway naghambal sini."
                }
            }
        }
    }
}