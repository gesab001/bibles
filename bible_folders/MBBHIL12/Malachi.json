{
    "version": "MBBHIL12",
    "book_name": "Malachi",
    "book_nr": "39",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mensahe nga ginhatag sang GINOO kay Malaquias nga iya ihambal sa mga tawo sang Israel."
                },
                "2": {
                    "verse_nr": "2",
                    "verse": "Ang GINOO nagasiling sa iya mga tawo, \u201cGinahigugma ko kamo sa gihapon.\u201d\nPero nagasabat sila, \u201cSa ano bala nga paagi nga ginpakita mo ang imo paghigugma sa amon?\u201d\nNagasabat ang GINOO, \u201cSi Esau kag si Jacob mag-utod, pero ginhigugma ko si Jacob kag ang iya mga kaliwat"
                },
                "3": {
                    "verse_nr": "3",
                    "verse": "kag gindumtan ko si Esau kag ang iya mga kaliwat. Ginlaglag ko ang mga kabakuloran ni Esau kag ginpatumbayaan ko ang duta sa talunon nga mga sapat.\u201d"
                },
                "4": {
                    "verse_nr": "4",
                    "verse": "Kon ang mga kaliwat ni Esau nga amo ang mga Edomnon magsiling, \u201cAng amon mga banwa ginpanglaglag, pero amon ini patindugon liwat.\u201d Dayon ang GINOO sang mga hangaway magasabat, \u201cPabay-i nga patindugon nila ini liwat, kay akon ini liwat laglagon. Pagatawgon ini sang mga tawo nga \u2018Ang malaut nga pungsod\u2019 kag \u2018Ang pungsod nga naakigan sang GINOO sa wala sing katapusan.\u2019\u201d"
                },
                "5": {
                    "verse_nr": "5",
                    "verse": "Makita ini sang mga tawo sang Israel kag magasiling sila, \u201cAng GINOO gamhanan bisan sa gwa sang duta sang Israel!\u201d"
                },
                "6": {
                    "verse_nr": "6",
                    "verse": "Ang GINOO sang mga hangaway nagasiling sa mga pari, \u201cAng isa ka anak nagatahod sa iya amay, kag ang isa ka ulipon nagatahod sa iya agalon. Ako ang inyo amay, ngaa bala wala ninyo ako ginapasidunggan? Ako ang inyo agalon, ngaa bala wala kamo nagatahod sa akon? Ginatamay ninyo ako, pero nagapamangkot kamo, \u2018Sa ano bala nga paagi kami nagtamay sa imo?\u2019"
                },
                "7": {
                    "verse_nr": "7",
                    "verse": "Sa sini nga paagi: sa inyo paghalad sa akon altar sang mga kalan-on nga nadagtaan. Kag karon nagapamangkot kamo, \u2018Sa ano bala nga paagi kami wala magtahod sa imo?\u2019 Sugiran ko kamo, sa inyo di-pagtahod sang akon altar."
                },
                "8": {
                    "verse_nr": "8",
                    "verse": "Sang pagdala ninyo sang bulag ukon masakiton ukon piang nga sapat nga ihalad sa akon, matarong bala ina? Tilawi abi ninyo ang paghatag sing subong sini nga sapat sa inyo gobernador! Malipay bala sia sa inyo, ukon magahimo bala sia sing maayo para sa inyo?\u201d"
                },
                "9": {
                    "verse_nr": "9",
                    "verse": "Karon, kamo nga mga pari, tilawi ninyo ang pagpakitluoy sa Dios nga magmaayo sia sa aton. Indi niya pagsabton ang inyo pangamuyo, kag inyo gid ina sala."
                },
                "10": {
                    "verse_nr": "10",
                    "verse": "Ang GINOO sang mga hangaway nagasiling, \u201cMaayo pa kuntani nga ang isa sa inyo magsira sang mga pwertahan sang Templo, agod indi na kamo magpasiga sang kalayo nga wala sing pulos sa akon altar. Wala ako malipay sa inyo kag indi ko pagbatunon ang inyo mga ginahalad sa akon."
                },
                "11": {
                    "verse_nr": "11",
                    "verse": "Ang mga katawhan sa bug-os nga kalibutan nagapasidungog sa akon. Bisan diin nagasunog sila sing insyenso para sa akon, kag nagadulot sila sing putli nga mga halad sa akon. Tanan sila nagapasidungog sa akon!"
                },
                "12": {
                    "verse_nr": "12",
                    "verse": "Pero ginapakahuy-an ninyo ako sa inyo pagsiling nga ang akon altar nadagtaan, kag ginahikayan ninyo ang mga kalan-on nga ginahalad didto."
                },
                "13": {
                    "verse_nr": "13",
                    "verse": "Nagasiling kamo, \u2018Daw ano ka makatalaka ini tanan!\u2019 kag ginapusnga ninyo ang inyo ilong sa akon. Ginadala ninyo ang kinawat nga hayop subong inyo halad sa akon, ukon indi gani piang kag masakiton. Nagahunahuna bala kamo nga batunon ko ini gikan sa inyo?"
                },
                "14": {
                    "verse_nr": "14",
                    "verse": "Ang pagpakamalaut mangin sa dayaon nga nagahalad sa akon sang isa ka hayop nga nadagtaan, nga may yara man lang nga maayo nga hayop sa iya panong nga iya ginsaad nga ihatag sa akon! Kay ako ang GINOO sang mga hangaway, amo ang gamhanan nga Hari, kag ang mga katawhan sang tanan nga mga pungsod nagakahadlok sa akon.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ang GINOO sang mga hangaway nagasiling sa mga pari, \u201cIni nga sugo para sa inyo"
                },
                "2": {
                    "verse_nr": "2",
                    "verse": "Kinahanglan pasidunggan ninyo ako paagi sa inyo ginahimo. Kon indi ninyo pagpamatian ang akon ginasiling, dayon pagapakamalauton ko kamo. Pakamalauton ko ang mga butang nga inyo ginabaton. Kon sa bagay, ginpakamalaut ko na ini tungod kay wala ninyo ginasapak ang akon sugo."
                },
                "3": {
                    "verse_nr": "3",
                    "verse": "Pagasilutan ko ang imo mga kaliwat kag inusnos ko ang inyo mga guya sa ipot sang mga hayop nga inyo ginahalad, kag akon kamo ipanghaboy sa tinumpukan sang ipot."
                },
                "4": {
                    "verse_nr": "4",
                    "verse": "Dayon mahibaluan ninyo nga ako naghatag sa inyo sini nga sugo, agod ang akon kasugtanan sa mga pari nga mga kaliwat ni Levi indi malapas."
                },
                "5": {
                    "verse_nr": "5",
                    "verse": "\u201cSa akon kasugtanan nagsaad ako sa ila sing kabuhi kag kauswagan, kag amo ini ang ginhatag ko sa ila agod magtahod sila sa akon. Sang una nagtahod sila kag nagkahadlok sa akon."
                },
                "6": {
                    "verse_nr": "6",
                    "verse": "Gintudlo nila ang matarong kag indi ang sayop. Nagkabuhi sila suno sa akon kabubot-on. Wala lamang sila naghimo sing matarong, kundi ginbuligan man nila ang madamo sa pag-untat sa paghimo sang kalautan."
                },
                "7": {
                    "verse_nr": "7",
                    "verse": "Katungdanan sang mga pari ang pagtudlo sang matuod nga pagkilala sa Dios. Ang mga tawo dapat magkadto sa ila sa paghibalo sang akon kabubot-on, tungod kay sila amo ang mga manugbalita sang GINOO sang mga hangaway."
                },
                "8": {
                    "verse_nr": "8",
                    "verse": "\u201cPero karon kamo nga mga pari naglipas sa husto nga dalan. Ang inyo pagpanudlo nagpatalang sa madamo sa paghimo sing sayop. Ginlapas ninyo ang kasugtanan nga akon ginhimo upod sa inyo."
                },
                "9": {
                    "verse_nr": "9",
                    "verse": "Gani, tungod sini, himuon ko kamo nga mangintalamayon sa mga Israelinhon, tungod kay wala kamo nagatuman sang akon kabubot-on, kag kon magtudlo kamo sa akon mga tawo, may pinilian kamo.\u201d"
                },
                "10": {
                    "verse_nr": "10",
                    "verse": "Indi bala nga kita tanan may isa lamang ka amay? Indi bala nga isa lang ka Dios ang nagtuga sa aton? Karon ngaa bala ginalapas ta ang aton mga saad sa isa kag isa, kag ngaa bala ginatamay ta ang kasugtanan nga ginhimo sang Dios sa aton mga katigulangan?"
                },
                "11": {
                    "verse_nr": "11",
                    "verse": "Ang mga tawo sang Juda naglapas sang ila saad sa Dios, kag naghimo sang makangilil-ad nga butang sa Jerusalem kag sa bug-os nga pungsod. Ila gindagtaan ang Templo nga ginahigugma sang GINOO. Ang mga lalaki nagpangasawa sang mga babayi nga nagasimba sa dumoluong nga mga dios."
                },
                "12": {
                    "verse_nr": "12",
                    "verse": "Kabay nga kuhaon sang GINOO halin sa katilingban sang Israel ang bisan sin-o nga nagahimo sini, kag indi gid sia pagtugotan nga manginbahin liwat sa mga halad nga ginadulot sang aton pungsod sa GINOO sang mga hangaway."
                },
                "13": {
                    "verse_nr": "13",
                    "verse": "Yari pa ang isa ka butang nga inyo ginahimo. Ginatabunan ninyo sing mga luha ang altar sang GINOO, paagi sa inyo paghinibi kag mga panalambiton, tungod kay wala na niya ginabaton ang inyo mga halad nga ginadulot sa iya."
                },
                "14": {
                    "verse_nr": "14",
                    "verse": "Nagapamangkot kamo kon ngaa wala na niya ginabaton ini. Tungod kay iya nahibaluan nga wala mo gintuman ang imo saad sa imo ginpangasawa sang ikaw pamatan-on pa. Sia amo ang imo kapihak sang dughan, kag wala mo gintuman ang imo saad sa iya, bisan nga nagsaad ka sa Dios nga manginmatutom ka sa iya."
                },
                "15": {
                    "verse_nr": "15",
                    "verse": "Wala bala kamo gin-isa sang Dios sa lawas kag sa espiritu? Ano bala ang iya tinutuyo sini? Agod may mga anak kamo nga matuodtuod gid nga mga tawo sang Dios. Gani mag-andam kamo sa inyo mga kaugalingon, nga wala sing isa sa inyo nga maglapas sang iya saad sa iya asawa."
                },
                "16": {
                    "verse_nr": "16",
                    "verse": "Ang GINOO nga Dios sang Israel nagasiling, \u201cGinakaakigan ko ang pagbulagay, naakig ako kon ang isa sa inyo maghimo sining mapintas nga butang sa iya asawa. Gani mag-andam kamo sa inyo kaugalingon, kag indi ninyo paglapason ang inyo saad nga manginmatutom sa inyo kaugalingon nga asawa.\u201d"
                },
                "17": {
                    "verse_nr": "17",
                    "verse": "Ginpakapuyan ninyo ang GINOO sang inyo mga hambal. Pero nagapamangkot kamo, \u201cSa ano nga paagi ginpakapuyan namon ang GINOO?\u201d Paagi sa inyo pagsiling, \u201cAng GINOO sang mga hangaway nagahunahuna nga ang tanan nga nagahimo sing malaut maayo, kon sa bagay ang GINOO nalipay sa ila.\u201d Ukon sa inyo pagpamangkot, \u201cDiin bala ang Dios nga kuno matarong?\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ang GINOO sang mga hangaway nagasabat, \u201cMagapadala ako sang akon manugbalita nga magaaman sang dalan para sa akon. Dayon sa hinali ang GINOO nga inyo ginapangita magaabot sa iya Templo. Ang manugbalita nga inyo ginahandom nga makita magaabot kag magapahibalo sang akon kasugtanan.\u201d"
                },
                "2": {
                    "verse_nr": "2",
                    "verse": "Pero sin-o bala ang sarang makaagwanta sa sadto nga adlaw kon mag-abot sia? Sin-o bala ang mabuhi kon magpahayag sia? Manginkaangay sia sang maisog nga habon ukon sang kalayo nga nagatunaw sang metal."
                },
                "3": {
                    "verse_nr": "3",
                    "verse": "Magaabot sia sa paghukom kaangay sang platero nga nagatunaw kag nagapapuraw sang pilak. Subong nga ang platero nagapapuraw sang pilak kag bulawan, ang mensahero sang GINOO magapapuraw man sang mga pari, agod magadala sila sa GINOO sang nagakabagay nga mga dulot."
                },
                "4": {
                    "verse_nr": "4",
                    "verse": "Dayon ang mga dulot nga pagadalhon sa GINOO sang mga tawo sang Juda kag Jerusalem manginkahalamut-an sa GINOO subong sang una."
                },
                "5": {
                    "verse_nr": "5",
                    "verse": "Ang GINOO sang mga hangaway nagasiling, \u201cKadtuan ko kamo sa paghukom sa inyo, kag magasaksi ako sa gilayon batok sa mga manugbabaylan, batok sa nagapanginlalaki ukon nagapanginbabayi, batok sa mga nagasaksi sing kabutigan, batok sa mga nagapangdaya sa mga sweldo sang ila mga sinuholan, kag batok sa mga nagapamintaha sa mga balo, sa mga ilo kag mga dumoluong, kag batok sa mga wala nagatahod sa akon."
                },
                "6": {
                    "verse_nr": "6",
                    "verse": "\u201cAko amo ang GINOO, kag wala ako nagabaylo. Gani kamo nga mga kaliwat ni Jacob, wala pa mawala sing bug-os."
                },
                "7": {
                    "verse_nr": "7",
                    "verse": "Ginlapas ninyo ang akon mga kasugoan kag wala ninyo ini pagtumana subong sang ginhimo sang inyo mga katigulangan sang una. Magbalik kamo sa akon, kag ako magabalik sa inyo. Pero nagapamangkot kamo, \u2018Ano bala ang himuon namon agod makabalik kami sa imo?\u2019"
                },
                "8": {
                    "verse_nr": "8",
                    "verse": "Mamangkot ako sa inyo, matarong bala sa tawo ang pagpangawat sa Dios? Indi, pero ginakawatan ninyo ako. Nagapamangkot kamo, \u2018Sa ano nga paagi? Sa mga ikapulo kag sa mga halad."
                },
                "9": {
                    "verse_nr": "9",
                    "verse": "Pakamalauton kamo tanan, tungod kay ang bug-os nga pungsod nagapangawat sa akon."
                },
                "10": {
                    "verse_nr": "10",
                    "verse": "Dalha ang tanan ninyo nga mga ikapulo sa akon Templo, agod may madamo nga pagkaon sa akon balay. Tilawi ninyo ako kag makita ninyo nga akon abrihan ang mga bintana sang langit kag iula ko sa inyo sing bugana ang tanan nga maayo nga mga butang."
                },
                "11": {
                    "verse_nr": "11",
                    "verse": "Indi ko pag-ipakaon ang inyo mga patubas sa mga sapatsapat, kag padamuon ko ang mga bunga sang inyo mga ubas."
                },
                "12": {
                    "verse_nr": "12",
                    "verse": "Dayon ang mga katawhan sang tanan nga mga kapungsoran magatawag sa inyo nga malipayon, tungod kay ang inyo duta manginmaayo nga lugar nga pagaestaran."
                },
                "13": {
                    "verse_nr": "13",
                    "verse": "Ang GINOO nagsiling, \u201cNaghambal kamo sing malain nga mga butang nahanungod sa akon, pero nagapamangkot kamo, \u2018Ano bala ang ginhambal namon nahanungod sa imo?\u2019"
                },
                "14": {
                    "verse_nr": "14",
                    "verse": "Nagasiling kamo, \u2018Wala sing pulos ang pag-alagad sa Dios. Ano ang pulos sa paghimo sang iya ginsiling, ukon sa pagpakita sa GINOO sang mga hangaway nga nagapangasubo kita sang aton ginhimo?"
                },
                "15": {
                    "verse_nr": "15",
                    "verse": "Suno sa aton makita, ang mga tawo nga bugalon amo ang malipayon. Indi lamang nagauswag ang mga nagahimo sing malaut, kundi ila pa ginatilawan ang Dios paagi sa ila malaut nga mga ginahimo kag wala man sila maano.\u2019\u201d"
                },
                "16": {
                    "verse_nr": "16",
                    "verse": "Dayon ang mga tawo nga nagakahadlok sa GINOO naghambalanay, kag nagpamati ang GINOO kag nabatian niya ang ila ginsiling. Sa iya atubang may libro nga ginsulatan sang mga lista sang mga nagakahadlok sa GINOO kag nagatahod sa iya."
                },
                "17": {
                    "verse_nr": "17",
                    "verse": "Ang GINOO sang mga hangaway nagasiling, \u201cSila mangin-akon mga tawo. Sa adlaw nga akon gintalana, sila mangin-akon gid. Magakaluoy ako sa ila subong sang pagkaluoy sang mga ginikanan sa mga kaanakan nga nagaalagad sa ila."
                },
                "18": {
                    "verse_nr": "18",
                    "verse": "Makita ninyo sa liwat ang kinatuhay sang mahanabo sa matarong kag sa malaut, ang kinatuhay sang tawo nga nagaalagad sa akon kag sang isa nga wala nagaalagad sa akon.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Ang GINOO sang mga hangaway nagasiling, \u201cYari karon, ang adlaw magaabot nga ang tanan nga bugalon kag ang malaut nga mga tawo masunog subong sang dagami. Sa sadto nga adlaw masunog sila, kag wala gid sing may mabilin sa ila."
                },
                "2": {
                    "verse_nr": "2",
                    "verse": "Pero kamo nga nagatuman sa akon, ang akon gahom sa pagluwas magabutlak sa inyo subong sang adlaw, kag magaayo sa inyo subong sang pag-ayo sang silak sang adlaw. Manginhilway kamo kag malipayon subong sang mga tinday sang baka nga ginpagwa sa toril."
                },
                "3": {
                    "verse_nr": "3",
                    "verse": "Pagadag-on ninyo ang malaut, kag manginsubong sila sang yab-ok sa inyo mga dapadapa, sa adlaw nga himuon ko ini."
                },
                "4": {
                    "verse_nr": "4",
                    "verse": "\u201cDumdoma ninyo ang mga gintudlo sang akon alagad nga si Moises, ang mga kasugoan kag mga pagsulondan nga ginhatag ko sa iya sa Bukid sang Sinai nga dapat tumanon sang tanan nga mga tawo sang Israel."
                },
                "5": {
                    "verse_nr": "5",
                    "verse": "\u201cPero sa wala pa mag-abot ang daku kag makakulogmat nga adlaw sang GINOO, ipadala ko sa inyo si Elias nga propeta."
                },
                "6": {
                    "verse_nr": "6",
                    "verse": "Pasag-ulion niya ang mga ginikanan kag mga anak, kay kon indi, magaabot ako kag laglagon ko ang inyo pungsod.\u201d"
                }
            }
        }
    }
}