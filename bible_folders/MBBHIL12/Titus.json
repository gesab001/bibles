{
    "version": "MBBHIL12",
    "book_name": "Titus",
    "book_nr": "56",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ako si Pablo, isa ka alagad sang Dios kag apostol ni Jesu-Cristo.\nGinpili ako kag ginpadala sa pagpalig-on sang pagtuo sang pinili nga mga katawhan sang Dios kag sa pagtuytoy sa ila padulong sa kamatuoran nga gintudlo sang aton pagtuluohan."
                },
                "2": {
                    "verse_nr": "2",
                    "verse": "Ini nga kamatuoran nasandig sa paglaom sa kabuhi nga wala sing katapusan. Ang Dios nga wala nagabutig, nagsaad sa aton sini nga kabuhi, sa wala pa niya matuga ang kalibutan"
                },
                "3": {
                    "verse_nr": "3",
                    "verse": "kag sa nagakaigo nga tion iya ini ginpahayag sa iya mga pulong. Gintugyan ini sa akon sang Dios nga aton Manluluwas kag ginawali ko ini suno sa iya sugo."
                },
                "4": {
                    "verse_nr": "4",
                    "verse": "Ginasulat ko ini kay Tito, ang akon matuod nga anak suno sa pagtuo nga ginaambit naton tanan nga mga tumoluo.\nKabay nga ang Dios nga Amay kag si Cristo Jesus nga aton Manluluwas magmanginmaayo sa imo kag maghatag sa imo sing paghidait."
                },
                "5": {
                    "verse_nr": "5",
                    "verse": "Ginbilin ko ikaw sa Creta agod husayon mo ang mga butang nga nagakinahanglan sang paghusay, kag sa pagpili sing mga katigulangan sang iglesia sa tagsa ka banwa. Dumdoma ang mga ginsiling ko sa imo"
                },
                "6": {
                    "verse_nr": "6",
                    "verse": "ang isa ka tigulang sang iglesia dapat wala sing kasawayan, isa lang ang iya asawa, kag ang iya mga kabataan dapat mga tumoluo kag indi sila masiling nga abusador ukon di-matinumanon."
                },
                "7": {
                    "verse_nr": "7",
                    "verse": "Tungod kay ang pangulo sang iglesia gintugyanan sang hilikuton sang Dios, dapat wala sia sing kasawayan. Dapat indi sia bugalon ukon mainiton, ukon palahubog, ukon palaaway, ukon hakugan sa kwarta."
                },
                "8": {
                    "verse_nr": "8",
                    "verse": "Sa baylo, dapat mabinatunon sia sa iya balay sang mga estranghero, maluyagon sa paghimo sang maayo nga mga butang, but-anan, matarong, balaan kag makapugong sang kaugalingon."
                },
                "9": {
                    "verse_nr": "9",
                    "verse": "Dapat huptan niya sing malig-on ang pulong sang kamatuoran nga masaligan kag nagasinanto sa pagtulon-an. Sa sini nga paagi sarang niya mapabakod ang iban sa matuod nga pagtulon-an kag mapahayag man niya ang mga kasaypanan sang mga nagapamatok sa sini nga pagtulon-an."
                },
                "10": {
                    "verse_nr": "10",
                    "verse": "Kay madamo ang mga nagasumpong, kag nagapatalang sa iban sa ila kabuangan, ilabi na sila nga mga nakonbertir halin sa Judaismo."
                },
                "11": {
                    "verse_nr": "11",
                    "verse": "Dapat mo gid tapnaon ang ila mga ginapanghambal, tungod kay ginagamo nila ang bug-os nga mga panimalay paagi sa ila pagpanudlo sang indi dapat nila ipanudlo. Ginahimo nila ini tungod sa makahuloya nga katuyoan nga amo ang pagpangwarta."
                },
                "12": {
                    "verse_nr": "12",
                    "verse": "May isa nga taga-Creta, isa man sang ila ginakabig nga mga propeta nga nagsiling, \u201cAng mga taga-Creta butigon gid, malaut sila nga mga sapat, mga matamad kag mga dalukdalok.\u201d"
                },
                "13": {
                    "verse_nr": "13",
                    "verse": "Kag ang iya ginsiling matuod. Tungod sini dapat mo sila sawayon sing masakit, agod manginmabakod sila sa pagtuo"
                },
                "14": {
                    "verse_nr": "14",
                    "verse": "kag indi na sila magsapak sa patupato nga mga sugilanon sang mga Judio kag sa mga sugo nga ginhimo sang mga tawo nga nagsikway sang kamatuoran."
                },
                "15": {
                    "verse_nr": "15",
                    "verse": "Para sa mga putli ang tanan putli, pero wala sing butang nga putli para sa mga nadagtaan kag di-matinuohon, kay ang ila panghunahuna kag konsensya nadagtaan."
                },
                "16": {
                    "verse_nr": "16",
                    "verse": "Ina sila nagasugid nga nakilala nila ang Dios, pero ang ila mga buhat nagapanghiwala sini. Mga madumot sila kag di-matinumanon, kag wala sang ikasarang sa paghimo sing maayo."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Pero ikaw, dapat magtudlo sang husto nga pagtulon-an."
                },
                "2": {
                    "verse_nr": "2",
                    "verse": "Tudloi ang gulanggulang na nga mga lalaki nga maghaganhagan, magmahinangpanon kag magpugong sila sang ila kaugalingon; magmanginhusto sila sa ila pagtuo, paghigugma, kag pagbatas."
                },
                "3": {
                    "verse_nr": "3",
                    "verse": "Sa amo man nga paagi tudloi ang gulanggulang na nga mga babayi nga dapat magginawi sila subong mga babayi nga nagakabuhi sing balaan. Indi sila magkutsokutso ukon mangin-ulipon sang bino. Dapat sila magpanudlo sang maayo"
                },
                "4": {
                    "verse_nr": "4",
                    "verse": "agod mahanas nila ang pamatan-on nga mga babayi nga maghigugma sang ila mga bana kag mga kabataan"
                },
                "5": {
                    "verse_nr": "5",
                    "verse": "nga magpugong sang ila kaugalingon kag magmanginputli, kag manginmaayo sila nga mga asawa, nga nagatuman sa ila mga bana, agod nga wala sing may magapakamalain sang pulong sang Dios."
                },
                "6": {
                    "verse_nr": "6",
                    "verse": "Sa amo man nga bagay laygayi ang pamatan-on nga mga lalaki nga magpugong sang ila kaugalingon."
                },
                "7": {
                    "verse_nr": "7",
                    "verse": "Ikaw imo dapat manginsulondan nila sa paghimo sing maayo sa tanan nga mga butang. Magmanginsinsero ka kag seryuso sa imo pagpanudlo."
                },
                "8": {
                    "verse_nr": "8",
                    "verse": "Gamita ang nagakaigo nga mga pulong nga indi mahikayan, agod mahuy-an ang imo mga kaaway, kay wala sila sing bisan ano nga malain nga butang nga ihambal nahanungod sa aton."
                },
                "9": {
                    "verse_nr": "9",
                    "verse": "Ang mga ulipon dapat magtuman sa ila mga agalon kag magpahamuot sa ila sa tanan nga bagay. Indi sila magsabat sa pagbato"
                },
                "10": {
                    "verse_nr": "10",
                    "verse": "ukon magpangawat sa ila. Sa baylo, dapat sila magpakita nga sila mga maayo sa gihapon kag masaligan, agod nga sa tanan nga ila ginahimo mapadunggan pa gid nila ang pagtulon-an nahanungod sa Dios nga aton Manluluwas."
                },
                "11": {
                    "verse_nr": "11",
                    "verse": "Kay ginpahayag sang Dios ang iya kaayo para sa kaluwasan sang tanan nga mga katawhan."
                },
                "12": {
                    "verse_nr": "12",
                    "verse": "Ina nga kaayo nagatudlo sa aton sa pagsikway sang pagkabuhi nga di-diosnon kag sang kalibutanon nga mga kailigbon, kag sa pagkabuhi sa sining kalibutan nga may pagpugong sang kaugalingon, matarong kag diosnon"
                },
                "13": {
                    "verse_nr": "13",
                    "verse": "samtang nagapaabot kita sang bulahan nga Adlaw nga aton ginalauman, nga ang himaya sang aton gamhanan nga Dios kag Manluluwas nga si Jesu-Cristo magapakita."
                },
                "14": {
                    "verse_nr": "14",
                    "verse": "Ginhatag niya ang iya kaugalingon tungod sa aton, agod maluwas kita sa tanan nga mga kalautan kag manginputli nga mga tawo nga iya kaugalingon kag nagahandom sa paghimo sing maayo."
                },
                "15": {
                    "verse_nr": "15",
                    "verse": "Itudlo ini nga mga butang, kag gamita ang bug-os mo nga awtoridad, samtang ginapabakod kag ginasaway mo ang mga nagapamati sa imo. Indi ka maghatag sing kahigayunan nga hikayan ka sang iban."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Pahanumdoma ang mga tumoluo nga magpasakop sila sa gubyerno kag sa mga awtoridad, nga magtuman sila sa ila, kag handa sa paghimo sang tagsa ka maayo nga buhat."
                },
                "2": {
                    "verse_nr": "2",
                    "verse": "Tudloi sila nga indi sila magpakamalaut sa bisan kay sin-o, kundi nga magmahidaiton sila kag mainabyanon, kag magmalulo sa gihapon sa tanan nga mga tawo."
                },
                "3": {
                    "verse_nr": "3",
                    "verse": "Kay sang una anay, mga buangbuang kita, di-matinumanon kag nagtalang. Mga ulipon kita sang mga kailigbon kag sang tanan nga sahi sang pagpangalipay. Nagkabuhi anay kita sa kalautan kag kahisa. Gindumtan kita sang iban kag kita man nagdumot sa ila."
                },
                "4": {
                    "verse_nr": "4",
                    "verse": "Pero sang ginpahayag sang Dios nga aton Manluluwas ang iya kaayo kag gugma"
                },
                "5": {
                    "verse_nr": "5",
                    "verse": "iya kita ginluwas. Indi tungod sang maayo nga mga buhat nga aton ginhimo, kundi tungod sang iya kaluoy ginluwas niya kita paagi sa Espiritu Santo nga nagahatag sa aton sang bag-o nga pagkatawo kag bag-o nga kabuhi paagi sa paghugas sa aton."
                },
                "6": {
                    "verse_nr": "6",
                    "verse": "Kay ginhatag sang Dios sa aton sing bugana ang Espiritu Santo, paagi kay Jesu-Cristo nga aton Manluluwas"
                },
                "7": {
                    "verse_nr": "7",
                    "verse": "agod nga paagi sa iya kaayo mabaton kita sang Dios, kag makaangkon sang kabuhi nga wala sing katapusan nga aton ginalauman."
                },
                "8": {
                    "verse_nr": "8",
                    "verse": "Matuod ini nga mga pulong.\nLuyag ko nga itudlo mo gid ini nga mga butang sing matul-id, agod nga ang mga nagatuo sa Dios maghimulat sa paghimo sing maayo nga mga buhat. Maayo ini kag mapuslanon para sa mga tawo."
                },
                "9": {
                    "verse_nr": "9",
                    "verse": "Pero likawi ang wala sing pulos nga mga pagsinuay, ang malawig nga mga lista sang mga katigulangan, ang mga pagbinaisay, kag mga pag-ilinaway nahanungod sa Kasugoan. Ina sila wala sing pulos kag wala ka sing maayo nga makuha."
                },
                "10": {
                    "verse_nr": "10",
                    "verse": "Sa tapos mo mapaandaman sing makaisa ukon makaduha ang tawo nga nagatuga sang pagbinahinbahin, pabay-i na lang sia."
                },
                "11": {
                    "verse_nr": "11",
                    "verse": "Kay imo nahibaluan nga ina nga tawo malaut, kag ang iya mga sala nagapamatuod nga sayop gid sia."
                },
                "12": {
                    "verse_nr": "12",
                    "verse": "Kon mapadala ko sa imo si Artemas ukon si Tiquico, tinguhaon mo nga makapakigkita ka sa akon sa Nicopolis, tungod kay nagpamat-od ako nga mapabilin didto sa tion sang tigtulognaw."
                },
                "13": {
                    "verse_nr": "13",
                    "verse": "Tinguhai gid ang pagbulig kay Zenas nga abogado kag kay Apolos nga makalakat sila, kag tan-awa nga wala sing may makulang sa ila kinahanglanon."
                },
                "14": {
                    "verse_nr": "14",
                    "verse": "Tudloi ang aton mga kautoran sa paghimo sing maayo nga mga buhat, agod nga masakdag nila ang ila mga kinahanglanon. Indi sila dapat magkabuhi nga wala sing pulos."
                },
                "15": {
                    "verse_nr": "15",
                    "verse": "Ang tanan nga kaupod ko nagaabiabi sa imo. Abiabiha man para sa amon ang aton mga abyan sa pagtuo.\nAng pagpakamaayo sang Dios manginyara sa inyo tanan."
                }
            }
        }
    }
}