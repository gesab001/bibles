{
    "version": "MBBHIL12",
    "book_name": "Amos",
    "book_nr": "30",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mga pulong ni Amos nga isa sang mga manugbantay sang mga karnero sa banwa sang Tekoa. Ang Dios nagpahayag sini nga mga pulong kay Amos nahanungod sa Israel, duha ka tuig sang wala pa ang mabaskog nga linog, sang si Uzias hari sang Juda, kag si Jeroboam nga anak ni Joas, hari sang Israel."
                },
                "2": {
                    "verse_nr": "2",
                    "verse": "Si Amos nagsiling:\n\u201cAng GINOO nagangurob gikan sa Bukid sang Sion,\nang iya tingog nagadaguhob gikan sa Jerusalem.\nTungod sini ang palahalban nagakalaya,\nkag ang kalagtom sang hilamon nagapula sa putokputokan sang Bukid sang Carmel.\u201d"
                },
                "3": {
                    "verse_nr": "3",
                    "verse": "Amo ini ang ginasiling sang GINOO, \u201cAng mga pumoluyo sang Damasco liwatliwat nga nagpakasala, kag tungod sini silutan ko gid sila, kay tama gid ang ila pagpamintas sa mga pumoluyo sang Galaad."
                },
                "4": {
                    "verse_nr": "4",
                    "verse": "Gani padalhan ko sing kalayo ang palasyo ni Haring Hazael, kag magasunog ini sang mga pamakod ni Haring Benhadad."
                },
                "5": {
                    "verse_nr": "5",
                    "verse": "Balion ko ang trangka sang pwerta sang siudad sang Damasco, kag kuhaon ko ang mga pumoluyo sang Kapatagan sang Aben kag ang pangulo sang Beteden. Ang mga katawhan sang Siria pagadalhon subong nga mga bihag sa duta sang Kir.\u201d Ini ang hambal sang GINOO."
                },
                "6": {
                    "verse_nr": "6",
                    "verse": "Ang GINOO nagasiling, \u201cAng mga pumoluyo sang Gaza liwatliwat nga nagpakasala, kag tungod sini silutan ko gid sila, kay gindala nila nga bihag ang bug-os nga katawhan kag ginbaligya sa taga-Edom."
                },
                "7": {
                    "verse_nr": "7",
                    "verse": "Gani magapadala ako sing kalayo sa mga pader sang siudad sang Gaza sa pagsunog sang mga pamakod sini."
                },
                "8": {
                    "verse_nr": "8",
                    "verse": "Pamatyon ko ang mga pangulo sang mga siudad sang Asdod kag Askelon. Pagasilutan ko ang siudad sang Ekron, kag ang tanan nga nabilin nga mga Filistinhon magakalamatay.\u201d Amo ini ang hambal sang GINOO nga Gamhanan."
                },
                "9": {
                    "verse_nr": "9",
                    "verse": "Ang GINOO nagasiling, \u201cAng mga pumoluyo sang Tiro liwatliwat nga nagpakasala, kag tungod sini silutan ko gid sila, kay gindala nila ang bug-os nga pumoluyo subong bihag sa duta sang Edom, kag wala nila pagtumana ang kasugtanan sang pag-abyanay nga ila ginhimo."
                },
                "10": {
                    "verse_nr": "10",
                    "verse": "Gani magapadala ako sing kalayo sa mga pader sang siudad sang Tiro, sa pagsunog sang mga pamakod sini.\u201d"
                },
                "11": {
                    "verse_nr": "11",
                    "verse": "Ang GINOO nagasiling, \u201cAng mga pumoluyo sang Edom liwatliwat nga nagpakasala, kag tungod sini silutan ko gid sila, kay ginhingabot nila ang ila mga pariente, ang mga Israelinhon, kag wala gid sila magkaluoy. Wala gid magtahaw ang ila kaakig."
                },
                "12": {
                    "verse_nr": "12",
                    "verse": "Gani magapadala ako sing kalayo sa siudad sang Teman, kag magasunog sang pamakod sang Bozra.\u201d"
                },
                "13": {
                    "verse_nr": "13",
                    "verse": "Ang GINOO nagasiling, \u201cAng mga pumoluyo sang Amon liwatliwat nga nagpakasala, kag tungod sini silutan ko gid sila, kay sa ila kadalok sang duta, ginpangririan nila ang mga tiyan sang nagabusong nga mga babayi nga nag-estar sa Galaad."
                },
                "14": {
                    "verse_nr": "14",
                    "verse": "Gani tutdan ko ang mga pader sang siudad sang Raba sa pagsunog sang mga pamakod sini. Dayon may pagsininggit sa adlaw sang inaway, kag ang hinagunos sang inaway manginsubong sang isa ka bagyo."
                },
                "15": {
                    "verse_nr": "15",
                    "verse": "Ang ila hari kag ang iya mga opisyales pagabihagon.\u201d Amo ini ang hambal sang GINOO."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ang GINOO nagasiling, \u201cAng mga pumoluyo sang Moab liwatliwat nga nagpakasala, kag tungod sini silutan ko gid sila, kay ginsunog nila tubtob mangin-apog ang mga tul-an sang hari sang Edom."
                },
                "2": {
                    "verse_nr": "2",
                    "verse": "Padalhan ko sing kalayo ang duta sang Moab sa pagsunog sang mga pamakod sang Keryot. Ang mga pumoluyo sang Moab magakalamatay sa malapuyot nga inaway, samtang ang mga soldado nagasininggit kag ang mga trumpeta ginapatunog."
                },
                "3": {
                    "verse_nr": "3",
                    "verse": "Pagapatyon ko ang pangulo sang Moab kag ang tanan nga mga opisyales sini.\u201d Amo ini ang hambal sang GINOO."
                },
                "4": {
                    "verse_nr": "4",
                    "verse": "Ang GINOO nagasiling, \u201cAng mga pumoluyo sang Juda liwatliwat nga nagpakasala, kag tungod sini silutan ko gid sila, kay gintamay nila ang akon gid mga ginatudlo kag wala nila pagtumana ang akon mga sugo. Ginpatalang sila sang indi matuod nga mga dios nga gin-alagad sang ila mga katigulangan."
                },
                "5": {
                    "verse_nr": "5",
                    "verse": "Gani padalhan ko sing kalayo ang Juda sa pagsunog sang mga pamakod sang Jerusalem.\u201d"
                },
                "6": {
                    "verse_nr": "6",
                    "verse": "Ang GINOO nagasiling, \u201cAng mga pumoluyo sang Israel liwatliwat nga nagpakasala, kag tungod sini silutan ko gid sila, kay ginabaligya nila nga mangin-ulipon ang wala sala nga mga tawo nga wala makabayad sang ila mga utang, kag ang mga imol nga indi gani makabayad sang bili sang isa ka pares nga sandalyas."
                },
                "7": {
                    "verse_nr": "7",
                    "verse": "Ginatapak nila ang mga maluya kag makaluluoy kag ginadaugdaog ang mga imol. Indi lang ang pamatan-on nga lalaki kundi subong man ang iya amay nagapakighilawas sa amo man nga ulipon nga babayi, gani ginapasipalahan nila ang akon balaan nga ngalan."
                },
                "8": {
                    "verse_nr": "8",
                    "verse": "Sa tagsa ka lugar nga ila ginasimbahan nagahigda sila sa mga bayu nga ginprenda sa ila. Sa templo sang ila Dios nagainom sila sing bino nga ila ginkuha sa mga nakautang sa ila sing kwarta."
                },
                "9": {
                    "verse_nr": "9",
                    "verse": "\u201cPero bisan pa sini, O akon mga tawo, tungod sa inyo ginlaglag ko sing bug-os ang mga Amornon, mga tawo nga subong kataas sang mga kahoy nga sedro kag subong kabakod sang terebinto."
                },
                "10": {
                    "verse_nr": "10",
                    "verse": "Ginpagwa ko kamo sa Ehipto, gintuytoyan sa desierto sa sulod sang kwarenta ka tuig, kag ginhatag ko ang duta sang mga Amornon nga mangin-inyo."
                },
                "11": {
                    "verse_nr": "11",
                    "verse": "Ginpili ko ang iban sang inyo mga anak nga lalaki nga manginpropeta, kag ang iban sang inyo mga pamatan-on nga mangin-Nazareo. Mga tawo sang Israel, indi bala ini matuod? Ako, ang GINOO, naghambal sini."
                },
                "12": {
                    "verse_nr": "12",
                    "verse": "Pero ginpainom ninyo ang mga Nazareo sing bino, kag ginmanduan ang mga propeta nga indi maghambal sang akon mga pulong."
                },
                "13": {
                    "verse_nr": "13",
                    "verse": "Karon ipiton ko kamo subong sang pag-ipit sang karo nga puno sing patubas."
                },
                "14": {
                    "verse_nr": "14",
                    "verse": "Bisan ang madasig magdalagan indi makapalagyo, ang makusog magaluya, kag ang mga soldado indi makaluwas sang ila kaugalingon nga kabuhi."
                },
                "15": {
                    "verse_nr": "15",
                    "verse": "Ang mga manugpana indi makabato, ang madasig magdalagan indi makaluwas, kag ang mga tawo nga nagasakay sa kabayo indi makapalagyo sa pagluwas sang ila kabuhi."
                },
                "16": {
                    "verse_nr": "16",
                    "verse": "Sa sadto nga adlaw bisan ang pinakamaisog nga mga soldado magabilin sang ila mga hinganiban kag magapalagyo.\u201d Ang GINOO naghambal sini."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Mga pumoluyo sang Israel, magpamati kamo sa sini nga mga pulong nga ginhambal sang GINOO batok sa inyo, ang bug-os nga pungsod nga iya ginpagwa sa Ehipto"
                },
                "2": {
                    "verse_nr": "2",
                    "verse": "\u201cSa tanan nga mga kapungsoran sa duta ikaw lamang ang akon ginkilala kag ginkabalak-an. Tungod sini pagasilutan ko ikaw sang tanan mo nga mga sala.\u201d"
                },
                "3": {
                    "verse_nr": "3",
                    "verse": "Makaupdanay bala ang duha ka tawo sa paglakat kon wala anay sila magkasugot?"
                },
                "4": {
                    "verse_nr": "4",
                    "verse": "Magangurob bala ang leon sa talon kon wala sia sing may nakita nga tulokbon?\nMagangurob bala sia sa iya lungib kon wala sia sing may nadakpan?"
                },
                "5": {
                    "verse_nr": "5",
                    "verse": "Masiod bala ang pispis sa duta kon wala sing paon sa siod para sa iya?\nMapisik bala ang siod kon wala sing may nagtandog sini?"
                },
                "6": {
                    "verse_nr": "6",
                    "verse": "May magpatunog bala sang trumpeta para sa inaway nga indi makapahadlok sang mga tawo sa isa ka siudad?\nMay makakulogmat bala nga matabo sa siudad kon indi ini paghimuon sang GINOO?"
                },
                "7": {
                    "verse_nr": "7",
                    "verse": "Sa pagkamatuod ang GINOO nga Gamhanan indi maghimo sing bisan ano nga butang kon indi niya anay mapahayag ang iya plano sa iya mga alagad nga mga propeta."
                },
                "8": {
                    "verse_nr": "8",
                    "verse": "Kon magngurob ang leon, sin-o bala ang indi mahadlok?\nKon ang GINOO nga Gamhanan maghambal, sin-o bala ang indi makasugid sang iya mga pulong?"
                },
                "9": {
                    "verse_nr": "9",
                    "verse": "Ipahibalo sa mga nagaestar sa mga palasyo sang Asdod kag Ehipto: \u201cTilipon kamo sing tingob sa mga bakulod sang Samaria kag tan-awa ang daku nga kagamo didto, ang mga pagpakasala nga nagakatabo sa siudad.\u201d"
                },
                "10": {
                    "verse_nr": "10",
                    "verse": "Ang GINOO nagasiling, \u201cIni nga mga tawo nagapuno sang ila dalagku nga mga balay sang mga butang nga ila nakuha paagi sa pangawat kag sa palugos. Indi sila makahibalo maghimo sing matarong."
                },
                "11": {
                    "verse_nr": "11",
                    "verse": "Gani ang kaaway magakibon sang ila duta, magaguba sang ila mga pamakod, kag magaagaw sang ila mga pagkabutang sa ila dalagku nga mga balay.\u201d"
                },
                "12": {
                    "verse_nr": "12",
                    "verse": "Ang GINOO nagasiling, \u201cSubong nga ang isa ka manugpahalab nakaagaw gikan sa baba sang leon sang duha ka tiil ukon isa lamang ka dulonggan sang karnero, subong man ako magaluwas sang mga Israelinhon nga nagaestar sa Samaria, pero diutay lamang ang maluwas sa ila nga karon nagasandiay sa malahalon nga mga higdaan.\u201d"
                },
                "13": {
                    "verse_nr": "13",
                    "verse": "Ang GINOO nga Gamhanan, ang Dios sang mga hangaway, nagasiling, \u201cKaron magpamati ka, kag paandami ang mga kaliwat ni Jacob."
                },
                "14": {
                    "verse_nr": "14",
                    "verse": "Sa adlaw nga silutan ko ang mga pumoluyo sang Israel tungod sang ila mga sala pagagub-on ko ang mga altar sa Betel. Ang mga pamusod sang tagsa ka altar magabuloblag kag mahulog sa duta."
                },
                "15": {
                    "verse_nr": "15",
                    "verse": "Pagagub-on ko ang mga balay para sa tigtulognaw kag ang mga balay para sa tingadlaw. Ang mga balay nga naadornohan sing tiposo maguba, kag ang tagsa ka daku nga balay mawas-ag.\u201d Amo ini ang hambal sang GINOO."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Pamatii ninyo ini, mga kababayin-an sang Samaria, kamo nga nagatalambok kasubong sang nasagod sing maayo nga mga baka sang Basan, kamo nga nagadaugdaog sa mga maluya, nagapigos sa mga imol, kag nagasugo sa inyo mga bana nga nagasiling, \u201cDalhi ako sing ilimnon!\u201d"
                },
                "2": {
                    "verse_nr": "2",
                    "verse": "Subong nga ang GINOO nga Gamhanan balaan, nagsaad sia nga nagasiling, \u201cAng mga adlaw magaabot gid nga guyoron nila kamo nga natuhog sa mga taga. Ang tagsa sa inyo manginsubong sang isda sa taga."
                },
                "3": {
                    "verse_nr": "3",
                    "verse": "Pagadalhon kamo sa pinakamalapit nga bulwang sang pader kag ibuslog paggwa. Ini ang hambal sang GINOO."
                },
                "4": {
                    "verse_nr": "4",
                    "verse": "\u201cMga pumoluyo sang Israel, lakat kamo kag magpakasala sa balaan nga lugar sa Betel! Kadto kamo sa Gilgal kag magpagusto sa pagpakasala! Magdala sing mga hayop nga ihalad kada aga, kag magdala sang inyo mga ikapulo kada-ikatlo nga adlaw."
                },
                "5": {
                    "verse_nr": "5",
                    "verse": "Ihalad ang inyo tinapay subong halad sa pagpasalamat sa Dios, kag magpabugal kamo nahanungod sang inyo halad nga kinabubot-on! Kay amo ini ang luyag gid ninyo himuon!\u201d Amo ini ang hambal sang GINOO nga Gamhanan."
                },
                "6": {
                    "verse_nr": "6",
                    "verse": "\u201cAko ang nagdala sing gutom sa tanan ninyo nga mga siudad, pero wala kamo magbalik sa akon."
                },
                "7": {
                    "verse_nr": "7",
                    "verse": "Wala ko pagpaulana bisan kinahanglan gid ini sang inyo mga tanom. Ginpaulan ko sa isa ka siudad, pero wala ko pagpaulana sa isa. Ang isa ka uma gin-ulanan, pero ang isa nga wala pag-ulani nagmala."
                },
                "8": {
                    "verse_nr": "8",
                    "verse": "Ang mga tawo sa duha ukon tatlo ka mga siudad nagluya sa kauhaw kag nagkadto sa kaingod nga siudad sa pagpangita sing tubig, pero kulang ang tubig nga ilimnon. Sa gihapon wala kamo magbalik sa akon.\u201d Amo ini ang hambal sang GINOO."
                },
                "9": {
                    "verse_nr": "9",
                    "verse": "\u201cGinpadala ko ang mainit nga hangin agod malaya ang inyo mga tanom. Ang mga apan nagkaon sang inyo mga tanom sa lagwerta kag mga katamnan sang ubas, mga kahoy nga higera kag olivo. Pero wala kamo magbalik sa akon.\u201d Ini ang hambal sang GINOO."
                },
                "10": {
                    "verse_nr": "10",
                    "verse": "\u201cGinpadala ko sa inyo ang pamalatian kasubong sang ginpadala ko sa Ehipto. Ginpamatay ko sa inaway ang inyo pamatan-on nga mga lalaki kag ginkuha ang inyo mga kabayo. Ginpuno ko sang kabaho sang patay nga mga lawas ang inyo mga kampo. Pero wala kamo magbalik sa akon.\u201d Ini ang hambal sang GINOO."
                },
                "11": {
                    "verse_nr": "11",
                    "verse": "Ang GINOO nagasiling, \u201cGinlaglag ko ang iban sa inyo subong sang paglaglag ko sang Sodoma kag Gomorra. Kamo nga nakaluwas kaangay sang nagdabdab nga kahoy nga ginsabnit sa kalayo. Pero wala kamo magbalik sa akon."
                },
                "12": {
                    "verse_nr": "12",
                    "verse": "Gani, mga pumoluyo sang Israel, pagasilutan ko kamo. Kag tungod kay himuon ko ini, maghanda kamo sa pag-atubang sa akon nga inyo Dios nga magahukom sa inyo!\u201d"
                },
                "13": {
                    "verse_nr": "13",
                    "verse": "Ang Dios amo ang naghimo sang mga bukid\nkag nagtuga sang hangin.\nGinpahayag niya ang iya plano sa tawo,\nginabayluhan niya ang adlaw sang gab-i.\nSia ang nagagahom sa bug-os nga duta.\nAmo ini ang iya ngalan: Ang GINOO, ang Dios sang mga hangaway!"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Mga pumoluyo sang Israel, magpamati kamo sa sining akon panalambiton"
                },
                "2": {
                    "verse_nr": "2",
                    "verse": "Ang pinalangga nga Israel napukan,\nkag indi na gid sia makabangon liwat!\nYara sia nagahamyangon nga binayaan sa duta\nkag wala na gid sing may mabulig sa pagpabangon sa iya."
                },
                "3": {
                    "verse_nr": "3",
                    "verse": "Ang GINOO nga Gamhanan nagasiling, \u201cAng isa ka siudad sang Israel nagapadala sa inaway sing 1,000 ka mga soldado, pero 100 lamang ang makabalik. Ang isa na man ka siudad nagapadala sa inaway sing 100, pero napulo lamang ang makabalik.\u201d"
                },
                "4": {
                    "verse_nr": "4",
                    "verse": "Ang GINOO nagasiling sa mga pumoluyo sang Israel, \u201cPalapit kamo sa akon, kag magakabuhi kamo."
                },
                "5": {
                    "verse_nr": "5",
                    "verse": "Indi kamo magkadto sa Beerseba sa pagsimba. Indi ninyo ako pagpangitaon sa Betel, kay ang Betel manginwalay pulos. Indi kamo magkadto sa Gilgal, kay ang iya mga pumoluyo pagabihagon.\u201d"
                },
                "6": {
                    "verse_nr": "6",
                    "verse": "Magkadto kamo sa GINOO, kag magakabuhi kamo. Kon indi kamo magkadto sa iya, pagalamunon niya ang mga kaliwat ni Jose subong sang paglamon sang kalayo. Ang kalayo magasunog sang mga pumoluyo sang Betel kag wala sing makapalong sini."
                },
                "7": {
                    "verse_nr": "7",
                    "verse": "Daw ano ka makakulogmat para sa inyo nga nagalubag sang katarungan kag nagaupang sa mga tawo sa pag-angkon sang ila kinamatarong!"
                },
                "8": {
                    "verse_nr": "8",
                    "verse": "Ang GINOO naghimo sang mga bituon,\nang Pleyades kag ang Orion.\nGinabayluhan niya ang kadudulman sang kapawa,\nkag ang adlaw sang gab-i.\nGinatawag niya ang mga tubig sang dagat\nkag ginaula niya ini sa duta.\nAng iya ngalan amo ang GINOO."
                },
                "9": {
                    "verse_nr": "9",
                    "verse": "Nagadala sia sing kalaglagan sa mga isganan kag sa ila mga pamakod."
                },
                "10": {
                    "verse_nr": "10",
                    "verse": "Kamo nga mga tawo nagadumot sa tawo nga nagaapin sang katarungan kag nagahambal sang bug-os nga kamatuoran sa mga korte."
                },
                "11": {
                    "verse_nr": "11",
                    "verse": "Ginapigos ninyo ang mga imol kag ginakuha ang ila mga patubas. Gani indi kamo makaestar sa matahom nga mga balay nga bato nga inyo ginpatindog, ukon makainom sing bino gikan sa matahom nga mga katamnan sang ubas nga inyo gintanom."
                },
                "12": {
                    "verse_nr": "12",
                    "verse": "Nakahibalo ako kon daw ano kadamo sang inyo mga sala kag kon daw ano kadalagku sang mga kalautan nga inyo nahimo. Ginahingabot ninyo ang maayo nga mga tawo, nagabaton kamo sing mga hamham, kag kamo ang nagaupang nga ang mga imol indi makabaton sing matarong nga paghukom sa mga korte."
                },
                "13": {
                    "verse_nr": "13",
                    "verse": "Malaut ini nga mga panahon, gani ang mainandamon nga mga tawo nga inyo ginadumtan nagahipos karon nga mga inadlaw!"
                },
                "14": {
                    "verse_nr": "14",
                    "verse": "Tinguhaa ninyo ang paghimo sang matarong kag indi ang malaut, agod magkabuhi kamo. Dayon ang GINOO, ang Dios sang mga hangaway manginkaupod ninyo, subong sang ginasiling ninyo."
                },
                "15": {
                    "verse_nr": "15",
                    "verse": "Dumti ang malaut, higugmaa ang maayo, kag maghukom sing matarong sa mga korte. Ayhan ang GINOO, ang Dios sang mga hangaway magamaluloy-on sa mga kaliwat ni Jose nga nabilin nga buhi pa sa sining pungsod."
                },
                "16": {
                    "verse_nr": "16",
                    "verse": "Gani ang GINOO, ang Dios sang mga hangaway nagasiling, \u201cMay mga pagpanalambiton kag paghinibi para sa inyo sa mga dalan sang siudad. Ang mga mangungoma upod sa binayaran sa paglalaw pagatawgon sa paglalaw sa inyo kon patay na kamo."
                },
                "17": {
                    "verse_nr": "17",
                    "verse": "May mga pagpanalambiton sa mga katamnan sang ubas, kon mag-abot ako sa pagsilot sa inyo.\u201d Amo ini ang siling sang GINOO."
                },
                "18": {
                    "verse_nr": "18",
                    "verse": "Daw ano ka makakulogmat para sa inyo nga luyag nga ang adlaw sang GINOO mag-abot sa labing madali! Ano bala nga kaayuhan ang mahatag sina nga adlaw sa inyo? Ina mangin-adlaw sang kadudulman kag indi sang kasanag para sa inyo."
                },
                "19": {
                    "verse_nr": "19",
                    "verse": "Ina manginkaangay sang isa ka tawo nga nagapalagyo sa leon kag nasugata niya ang isa ka uso! Ukon kaangay sang isa ka tawo nga nagpauli kag naghamboy sang iya kamot sa dingding kag pagakadton lamang sang man-og!"
                },
                "20": {
                    "verse_nr": "20",
                    "verse": "Ang adlaw sang GINOO magadala sing kadudulman, kag indi sang kasanag. Ina nga adlaw manginmadulom nga wala gid sing kasanag."
                },
                "21": {
                    "verse_nr": "21",
                    "verse": "Ang GINOO nagasiling, \u201cNaakig gid ako sa inyo mga piesta, indi na ako makaagwanta sini!"
                },
                "22": {
                    "verse_nr": "22",
                    "verse": "Kon maghalad kamo sa akon sing mga halad nga sinunog kag halad nga uyas, indi ako sini magbaton. Kag indi ako magbaton sang inyo pinatambok nga mga sapat nga inyo dalhon sa akon subong halad sa pagpasalamat."
                },
                "23": {
                    "verse_nr": "23",
                    "verse": "Untata ang inyo magahod nga mga kanta. Indi ako maluyag magpamati sa tunog sang inyo mga arpa."
                },
                "24": {
                    "verse_nr": "24",
                    "verse": "Sa baylo pailiga ang hustisya kaangay sang sapa, kag ang katarungan kasubong sang suba nga wala nagamala."
                },
                "25": {
                    "verse_nr": "25",
                    "verse": "\u201cMga pumoluyo sang Israel, sa sulod sang kwarenta ka tuig sa desierto wala kamo magdala sa akon sing mga halad kag mga dulot."
                },
                "26": {
                    "verse_nr": "26",
                    "verse": "Pero karon magadala kamo sang mga imahen ni Sakut, ang hari sang inyo dios kag si Kaiwan, ang bituon nga inyo dios nga inyo ginsimba"
                },
                "27": {
                    "verse_nr": "27",
                    "verse": "kag dalhon ko kamo subong nga mga bihag sa duta sa unhan sang Damasco,\u201d siling sang GINOO, nga ang iya ngalan amo ang Dios sang mga hangaway."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Makaluluoy kamo nga nagapatawhay lang sang inyo pangabuhi sa Sion, kag kamo nga yara sa Samaria nga nagabatyag nga indi maano\u2014kamo nga bantog nga mga tawo sining gamhanan nga pungsod sang Israel, kamo nga ginadangpan pirme sang mga tawo!"
                },
                "2": {
                    "verse_nr": "2",
                    "verse": "Lakat kamo kag tan-awon ang siudad sang Kalne. Dayon magpadulong kamo sa daku nga siudad sang Hamat, kag magdulhog sa Gat, ang siudad sang mga Filistinhon. Mas maayo pa bala sila sang sa mga ginharian sang Juda kag Israel? Mas malapad pa bala ang ila duta sang sa inyo?"
                },
                "3": {
                    "verse_nr": "3",
                    "verse": "Abi ninyo mapaisol ninyo ang adlaw sang kalaglagan, pero ang inyo ginahimo nagapadali sadto nga adlaw."
                },
                "4": {
                    "verse_nr": "4",
                    "verse": "Makaluluoy kamo nga nagahigda sa inyo malahalon nga mga katre, nga paghilayhilay sa inyo mga higdaan, kag nagapagusto sing kaon sang karne sang kordero kag sang tinday sang baka."
                },
                "5": {
                    "verse_nr": "5",
                    "verse": "Maluyag kamo magkumposo sing mga kalantahon, subong sang ginhimo ni David, kag magtukar sini sa mga arpa."
                },
                "6": {
                    "verse_nr": "6",
                    "verse": "Nagainom kamo sing bino sa mga yahong, kag nagahaplas sang inyo kaugalingon sang pinakamalahalon nga pahamot, pero wala kamo nagakasubo sang kalaglagan sang mga kaliwat ni Jose."
                },
                "7": {
                    "verse_nr": "7",
                    "verse": "Gani kamo ang nahauna nga pagabihagon. Ang inyo mga piesta kag mga bangkite magauntat."
                },
                "8": {
                    "verse_nr": "8",
                    "verse": "Ang GINOO nga Gamhanan nagsumpa nga nagasiling: \u201cNagakaakig ako sa bugal sang mga pumoluyo sang Israel. Ginakangil-aran ko ang ila dalagku nga mga balay. Igatugyan ko sa kaaway ang ila kapital nga siudad kag ang tanan nga yara dira.\u201d"
                },
                "9": {
                    "verse_nr": "9",
                    "verse": "Kon may napulo lamang ka tawo nga mabilin sa isa ka panimalay, mapatay sila tanan."
                },
                "10": {
                    "verse_nr": "10",
                    "verse": "Kon ang pariente sang napatay mag-abot sa pagkuha sang bangkay sa pagsunog sini, magapanawag sia sa bisan kay sin-o nga nagapanago sa balay, \u201cMay iban pa bala nga napatay diri?\u201d\nMay magasabat, \u201cWala!\u201d Dayon may magasabat nga pariente, \u201cMaghipos ka! Mag-andam kita nga indi magsambit sang ngalan sang GINOO.\u201d"
                },
                "11": {
                    "verse_nr": "11",
                    "verse": "Sa pagmando sang GINOO, ang mga balay nga dalagku kag magamay pagawas-agon."
                },
                "12": {
                    "verse_nr": "12",
                    "verse": "Magadalagan bala ang mga kabayo sa mga pil-as? Nagagamit bala ang mga tawo sang mga baka sa pag-arado sang dagat? Pero ang katarungan ginhimo ninyo nga hilo, kag ang husto ginapagwa ninyo nga sayop."
                },
                "13": {
                    "verse_nr": "13",
                    "verse": "Nagapabugal kamo sa inyo pag-agaw sang banwa sang Lodebar. Nagasiling kamo, \u201cMay tuman kami nga kusog sa pag-agaw sang Karnaim.\u201d"
                },
                "14": {
                    "verse_nr": "14",
                    "verse": "Ang GINOO, ang Dios sang mga hangaway amo gid ang nagasabat, \u201cIgapadala ko ang hangaway sang isa ka dumoluong nga pungsod batok sa inyo nga mga pumoluyo sang Israel. Piguson nila kamo halin sa Alagyan sang Hamat sa aminhan tubtob sa Sapa sang Araba sa bagatnan.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Ang GINOO nga Gamhanan nagpakita sa akon sini nga palanan-awon: Nakita ko sia nga nagtuga sang nagadulom lang nga mga apan sa tapos magalab ang kumpay nga amo ang bahin sang hari, kag ang hilamon nagasugod pa lang sa pagtubo liwat."
                },
                "2": {
                    "verse_nr": "2",
                    "verse": "Sa akon palanan-awon nakita ko ang mga apan nga nag-ubos kaon sang tagsa ka berde nga butang sa duta, kag dayon nagsiling ako, \u201cO GINOO nga Gamhanan, patawara ang imo mga tawo! Ano ang pagkabuhi nila? Diutay lang sila kag maluya!\u201d"
                },
                "3": {
                    "verse_nr": "3",
                    "verse": "Gani ang GINOO nagbaylo sang iya panghunahuna kag nagsiling, \u201cAng imo nakita indi matabo.\u201d"
                },
                "4": {
                    "verse_nr": "4",
                    "verse": "Ang GINOO nga Gamhanan nagpakita sa akon sining isa pa ka palanan-awon: Nakita ko sia nga nagahanda sa pagsilot sang iya mga tawo paagi sa kalayo. Ang kalayo nagsunog sang malapad nga lawod sa idalom sang duta, kag nagasugod ini sa pagsunog sang duta."
                },
                "5": {
                    "verse_nr": "5",
                    "verse": "Dayon nagsiling ako, \u201cO GINOO nga Gamhanan kon mahimo untata ini! Ano ang pagkabuhi sang imo mga tawo? Diutay lang sila kag maluya!\u201d"
                },
                "6": {
                    "verse_nr": "6",
                    "verse": "Gani ang GINOO nagbaylo sang iya panghunahuna liwat kag nagsiling, \u201cIndi man ini matabo.\u201d"
                },
                "7": {
                    "verse_nr": "7",
                    "verse": "Ang GINOO nagpakita sa akon sining isa pa ka palanan-awon: Nakita ko sia nga nagatindog sa tupad sang isa ka pader nga gingamitan sing tunton sang pagpatindog sini, kag ang may tunton sa iya kamot."
                },
                "8": {
                    "verse_nr": "8",
                    "verse": "Ginpamangkot niya ako, \u201cAmos, ano bala ang makita mo?\u201d\nNagsabat ako, \u201cIsa ka tunton.\u201d\nDayon nagsiling sia, \u201cTan-awa, ginagamit ko ini sa pagpakita nga ang akon mga tawo kaangay sang isa ka pader nga wala magsanto sa tunton. Indi ko gid sila pagpatawaron."
                },
                "9": {
                    "verse_nr": "9",
                    "verse": "Ang mga lugar nga ginasimbahan sang mga kaliwat ni Isaac pagagub-on. Ang balaan nga mga lugar sang Israel pagalaglagon. Magapakig-away ako batok sa panimalay ni Haring Jeroboam.\u201d"
                },
                "10": {
                    "verse_nr": "10",
                    "verse": "Si Amasias nga pari sang Betel nagpanugid kay Haring Jeroboam sang Israel sini nga butang: \u201cSi Amos nagplano batok sa imo sa tunga sang mga Israelinhon. Ang iya mga pamulongpulong magaguba sang pungsod."
                },
                "11": {
                    "verse_nr": "11",
                    "verse": "Amo ini ang iya ginasiling: \u2018Si Jeroboam mapatay sa inaway, kag ang mga Israelinhon pagakuhaon sa ila duta kag pagabihagon.\u2019\u201d"
                },
                "12": {
                    "verse_nr": "12",
                    "verse": "Kag si Amasias nagsiling kay Amos, \u201cO propeta, bayai ini nga lugar! Magbalik ka sa duta sang Juda kag didto ka magpangita sang imo pangabuhian kag didto ka magwali."
                },
                "13": {
                    "verse_nr": "13",
                    "verse": "Indi ka na magwali diri sa Betel. Ini ang lugar sa diin ang hari nagasimba. Amo ini ang templo sang bug-os nga pungsod.\u201d"
                },
                "14": {
                    "verse_nr": "14",
                    "verse": "Si Amos nagsabat, \u201cIndi ako propeta. Indi amo ini ang akon palangitan-an. Manugbantay ako sang mga karnero, kag manug-atipan man sang mga kahoy nga higera."
                },
                "15": {
                    "verse_nr": "15",
                    "verse": "Pero ang GINOO nagkuha sa akon sa pagkamanugbantay sang karnero kag ang GINOO nagmando sa akon sa paglakat kag sa pagwali sa iya mga tawo nga Israelinhon para sa iya."
                },
                "16": {
                    "verse_nr": "16",
                    "verse": "Gani karon, magpamati ka sa ginasiling sang GINOO. Ginasingganan mo ako sa pag-untat sa paghambal batok sa mga pumoluyo sang Israel, kag indi na magwali batok sa mga kaliwat ni Isaac."
                },
                "17": {
                    "verse_nr": "17",
                    "verse": "Gani Amasias, tungod kay nagasiling ikaw sina, ang GINOO nagasiling sa imo, \u2018Ang imo asawa mangin-isa ka babayi nga nagabaligya sang iya dungog sa siudad, kag ang imo mga kabataan magakalamatay sa inaway. Ang imo duta pagabahinbahinon kag pagaihatag sa iban, kag ikaw mismo mapatay sa duta sang mga dumoluong. Ang mga pumoluyo sang Israel pat-od nga pagakuhaon sa ila duta kag pagabihagon.\u2019\u201d"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Ang GINOO nga Gamhanan nagpakita sa akon sining isa pa gid ka palanan-awon: Nakita ko ang isa ka alat nga may mga prutas."
                },
                "2": {
                    "verse_nr": "2",
                    "verse": "Dayon ang GINOO nagpamangkot, \u201cAmos, ano ang makita mo?\u201d\nNagsabat ako, \u201cIsa ka alat nga may mga prutas.\u201d\nAng GINOO nagsiling sa akon, \u201cAng katapusan sang akon mga tawo nga Israelinhon nag-abot na. Indi ko na gid sila pagpatawaron."
                },
                "3": {
                    "verse_nr": "3",
                    "verse": "Sa sina nga adlaw ang mga ambahanon sa palasyo mangin-ambahanon sa paglalaw, kag bisan diin lang may mga patay. Wala gid sing mabatian nga gahod.\u201d"
                },
                "4": {
                    "verse_nr": "4",
                    "verse": "Pamatii ninyo ini, kamo nga nagatapak sang mga nawad-an, kag buot magpapas sang mga imol sa duta."
                },
                "5": {
                    "verse_nr": "5",
                    "verse": "Nagasiling kamo sa inyo kaugalingon, \u201cSan-o pa matapos ang Piesta sang Lati agod mapadalawat naton ang aton trigo. San-o pa matapos ang Adlaw nga Inugpahuway, agod makapadalawat naman kita liwat sang aton trigo? Dayon mapasobrahan naton ang bili, gamitan naton sing indi husto nga mga sulokban, kag liwaton naton ang mga timbangan sa pagdaya sa mga nagabakal."
                },
                "6": {
                    "verse_nr": "6",
                    "verse": "Ipadalawat naton ang alupinpin sa mahal nga bili. Kag sa bili sang isa ka pares nga sandalyas baklon naton ang imol nga mangin-ulipon.\u201d"
                },
                "7": {
                    "verse_nr": "7",
                    "verse": "Ang GINOO, ang Dios sang Israel nagsumpa, \u201cIndi ko gid pagkalipatan ang ila malaut nga mga buhat."
                },
                "8": {
                    "verse_nr": "8",
                    "verse": "Gani, magalinog ang duta, kag ang tanan nga nagaestar sa sini magalalaw. Pagatay-ugon ang bug-os nga pungsod, kag magaawas ini kag magahubas kasubong sang Suba sang Nilo."
                },
                "9": {
                    "verse_nr": "9",
                    "verse": "Sa sina nga adlaw ang adlaw matunod sa udto, kag ang duta magadulom bisan sa kaadlawon. Ako, ang GINOO nga Gamhanan, naghambal sini."
                },
                "10": {
                    "verse_nr": "10",
                    "verse": "Bayluhan ko ang inyo mga piesta sing mga paglalaw, kag bayluhan ko ang inyo masadya nga mga kalantahon sing mga panalambiton. Pabayuan ko kamo sing sako kag pakiskisan ko ang inyo mga ulo. Manginkaangay kamo sang mga ginikanan nga nagalalaw sa ila bugtong nga anak nga lalaki. Ina nga adlaw manginmapait tubtob sa katapusan."
                },
                "11": {
                    "verse_nr": "11",
                    "verse": "\u201cAng tion magaabot nga akon padalhan sing gutom ang duta. Ang mga tawo pagagutomon, pero indi sang kalan-on, pagauhawon, pero indi sang tubig. Pagagutomon kag pagauhawon sila sang pulong sang GINOO. Ako, ang GINOO nga Gamhanan, naghambal sini."
                },
                "12": {
                    "verse_nr": "12",
                    "verse": "Ang mga tawo magadalangdalang halin sa Patay nga Dagat pakadto sa Mediteraneo kag dayon naglibot halin sa naaminhan pa nasidlangan. Magapangita sila bisan diin sang pulong sang GINOO, pero indi sila makakita sini."
                },
                "13": {
                    "verse_nr": "13",
                    "verse": "Sa sina nga adlaw ang matahom nga pamatan-on nga mga babayi kag ang pamatan-on nga mga lalaki magakalipong sa kauhaw."
                },
                "14": {
                    "verse_nr": "14",
                    "verse": "Nagasiling ang mga nagasumpa sa ngalan ni Asima, ang diosdios sang Samaria, \u2018Sa nagakabuhi ang dios ni Dan,\u2019 ukon \u2018Sa nagakabuhi ang dios sang Beerseba\u2019\u2014yadto nga mga tawo magakapukan kag indi na gid makabangon liwat.\u201d"
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Nakita ko ang GINOO nga nagatindog sa tupad sang altar. Nagmando sia: \u201cLampusi sing tudo ang uloulo sang mga haligi sang Templo agod ang bug-os nga sadsaran magtay-og. Pamuk-a ini kag patup-a sa mga ulo sang mga tawo. Ang nabilin nga mga tawo pagapamatyon ko sa inaway. Wala sing may makalikaw, ukon makapalagyo."
                },
                "2": {
                    "verse_nr": "2",
                    "verse": "Bisan magkutkot sila pakadto sa lugar sang mga patay, pagadakpon ko sila. Bisan magsaka sila pa langit, pagadalhon ko sila paidalom."
                },
                "3": {
                    "verse_nr": "3",
                    "verse": "Kon manago sila sa putokputokan sang Bukid sang Carmel, pagapangitaon ko sila kag dakpon. Kon manago sila sa akon sa kaidadalman sang dagat, pagasugoon ko ang dragon sa pagkagat sa ila."
                },
                "4": {
                    "verse_nr": "4",
                    "verse": "Kon madakpan sila sang ila mga kaaway kag pagabihagon, magamando ako nga pamatyon sila paagi sa espada. Nagpamat-od ako nga indi ko sila pagbuligan, kundi laglagon.\u201d"
                },
                "5": {
                    "verse_nr": "5",
                    "verse": "Ang GINOO, ang Dios sang mga hangaway nagatandog sang duta,\nkag nagalinog ini,\nang tanan nga nagaestar dira magalalaw.\nAng bug-os nga kalibutan magaawas kag magahubas kaangay sang Suba sang Nilo."
                },
                "6": {
                    "verse_nr": "6",
                    "verse": "Ang GINOO nagahimo sang iya ilistaran sa mga langit,\nkag nagabutang sang kahawaan sang langit sa ibabaw sang duta.\nGinatawag niya ang mga tubig sang dagat,\nkag ginabubo niya ini sa duta.\nAng iya ngalan amo ang GINOO!"
                },
                "7": {
                    "verse_nr": "7",
                    "verse": "Ang GINOO nagasiling, \u201cMga pumoluyo sang Israel, ginakabig ko kamo kag ang mga Etiopiahanon sing alangay. Gindala ko ang mga Filistinhon gikan sa Creta, kag ang mga Sirianhon gikan sa Kir, subong sang pagdala ko sa inyo pa gwa sa Ehipto."
                },
                "8": {
                    "verse_nr": "8",
                    "verse": "Ako, ang GINOO nga Gamhanan, nagabantay sining makasasala nga ginharian sang Israel, kag akon pagalaglagon ini sa ibabaw sang duta. Pero indi ko gid paglaglagon ang bug-os nga kaliwatan ni Jacob. \u201cAmo ini ang siling sang GINOO."
                },
                "9": {
                    "verse_nr": "9",
                    "verse": "\u201cMagamando ako kag pagaayagon ang mga pumoluyo sang Israel kaangay sang uyas sa ayagan. Pagaayagon ko sila sa mga kapungsoran sa pagkuha sang mga wala sing pulos."
                },
                "10": {
                    "verse_nr": "10",
                    "verse": "Ang mga makasasala sa akon mga katawhan pagapamatyon sa inaway\u2014ang tanan nga nagasiling, \u2018Ang Dios indi magtugot nga ang kapahamakan mag-abot sa aton.\u2019\u201d"
                },
                "11": {
                    "verse_nr": "11",
                    "verse": "Ang GINOO nagasiling, \u201cSa sadto nga adlaw pagapatindugon ko liwat ang ginharian ni David, nga kasubong sang isa ka balay nga napukan. Pagakaayuhon ko ang iya mga pader, kag patindugon ini. Pagapatindugon ko ini liwat kaangay sang iya kahimtangan sang una."
                },
                "12": {
                    "verse_nr": "12",
                    "verse": "Gani ang mga pumoluyo sang Israel magaagaw sang nabilin nga duta sang Edom kag sang tanan nga mga pungsod nga akon sadto anay,\u201d ang siling sang GINOO nga magahimo sini."
                },
                "13": {
                    "verse_nr": "13",
                    "verse": "Ang GINOO nagasiling, \u201cAng mga adlaw magaabot,\nnga samtang ang mga manug-ani nagaani pa, ang mga mangungoma nagaarado na,\nkag samtang ang mga manughimo sing bino nagahimo pa sing bino, ang mga manugpanggas nagasugod na sa pagpanggas sang binhi.\nAng mga bukid magatubod sing matam-is nga bino,\nkag ang bino magailig gikan sa mga bakulod."
                },
                "14": {
                    "verse_nr": "14",
                    "verse": "Dalhon ko pabalik sa ila duta ang akon mga tawo.\nPagakaayuhon nila ang ila nagkalaguba nga mga siudad kag ila pagaestaran ini,\nmagatanom sila sing mga ubas kag magainom sing bino,\nmagahimo sila sing mga hardin kag magakaon sang ila tinamnan."
                },
                "15": {
                    "verse_nr": "15",
                    "verse": "Itanom ko ang akon mga tawo sa duta nga akon ginhatag sa ila,\nkag indi na sila paggabuton liwat.\u201d\nAng GINOO nga inyo Dios ang naghambal sini."
                }
            }
        }
    }
}