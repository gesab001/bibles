{
    "version": "MBBHIL12",
    "book_name": "Song of Solomon",
    "book_nr": "22",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ang labing matahom sa mga ambahanon ni Solomon."
                },
                "2": {
                    "verse_nr": "2",
                    "verse": "Ginpaligusan mo ako sing mga halok,\nang imo gugma mas matam-is pa sang sa bino."
                },
                "3": {
                    "verse_nr": "3",
                    "verse": "May kaamyon sa palibot nimo,\nsa pagmitlang sang imo nga ngalan, ang imo kahumot akon madumdoman.\nWala sing babayi nga indi maghigugma sa imo."
                },
                "4": {
                    "verse_nr": "4",
                    "verse": "Dalha ako upod sa imo kag malagyo kita,\nmanginhari ko ikaw kag dalha ako sa imo kwarto.\nMagamalipayon kita,\nmagakasadya kita sa aton paghigugma, labaw pa sang sa pag-inom sang bino.\nIndi makatilingala nga ang tanan nga mga babayi nagahigugma sa imo!"
                },
                "5": {
                    "verse_nr": "5",
                    "verse": "Mga babayi sang Jerusalem, mailom-ilom ako\nsubong sang mga tolda ni Kedar sa desierto,\npero matahom subong sang mga kurtina sa palasyo ni Solomon."
                },
                "6": {
                    "verse_nr": "6",
                    "verse": "Indi ako paghikayi tungod sang akon kolor,\nkay nagkayumanggi ako tungod sang adlaw.\nAng akon mga utod nga lalaki naakig sa akon\nkag ginpaobra nila ako sa talamnan sang ubas.\nWala na ako sing tion sa pagtatap sang akon kaugalingon."
                },
                "7": {
                    "verse_nr": "7",
                    "verse": "Sugiri ako, palangga ko,\ndiin ka bala mapahalab sang imo panong?\nDiin bala sila mapasilong tungod sa init sang udtong adlaw?\nNgaa magpangita ako sa imo\nsa mga panong sang iban nga mga manugpahalab?"
                },
                "8": {
                    "verse_nr": "8",
                    "verse": "Wala mo bala matultoli ang lugar, O labing matahom sa mga babayi?\nLakat, sunda ang panong\nkag pangita sing halalban para sa imo mga kanding\nmalapit sa mga tolda sang mga manugpahalab."
                },
                "9": {
                    "verse_nr": "9",
                    "verse": "Ikaw, palangga ko, nagapukaw sang balatyagon sang mga lalaki,\nsubong sang isa ka kabayo nga babayi nga nagapukaw sang balatyagon sang mga lalaki nga kabayo sa mga karwahi ni Paraon."
                },
                "10": {
                    "verse_nr": "10",
                    "verse": "Ang imo sinalapid nga buhok matahom tan-awon sa imo mga pisngi,\nkag nagawayway sa imo liog kaangay sang mga alahas."
                },
                "11": {
                    "verse_nr": "11",
                    "verse": "Pero magahimo kami sing kulintas nga bulawan para sa imo,\nnga napunihan sang pilak."
                },
                "12": {
                    "verse_nr": "12",
                    "verse": "Samtang ang akon hari yara sa iya salaliayan,\nang akon agwa nagapangamyon."
                },
                "13": {
                    "verse_nr": "13",
                    "verse": "Ang akon kahagugma may kahumot sang mira\nsamtang nagaulon sia sa akon dughan."
                },
                "14": {
                    "verse_nr": "14",
                    "verse": "Ang akon kahagugma kaangay sang mga bulak sa talon\nnga nagapamukadkad sa talamnan sang ubas sa Engedi."
                },
                "15": {
                    "verse_nr": "15",
                    "verse": "Daw ano katahom sa imo, palangga ko,\ndaw ano ang pagsiga sang imo mga mata tungod sang gugma!"
                },
                "16": {
                    "verse_nr": "16",
                    "verse": "Daw ano ka gwapo sa imo, mahal ko,\nkag daw ano ka makawiwili sa imo!\nAng malagtom nga hilamon mangin-aton higdaan"
                },
                "17": {
                    "verse_nr": "17",
                    "verse": "ang mga sedro amo ang mangin mga balayan sang aton balay,\nkag ang mga kahoy nga sipres amo ang kisame sini."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Isa lamang ako ka bulak sa talon sang Saron,\nisa ka lirio sa kapatagan sang bukid."
                },
                "2": {
                    "verse_nr": "2",
                    "verse": "Subong sang isa ka lirio sa tunga sang mga tunok\namo man ang akon hinigugma sa tunga sang mga babayi."
                },
                "3": {
                    "verse_nr": "3",
                    "verse": "Subong sang kahoy nga mansanas sa tunga sang mga kahoy sa kagulangan,\namo man ang akon kahagugma kon ipaanggid sa iban nga mga lalaki.\nNanamian ako magpungko sa idalom sang landong sini,\nkag ang iya bunga matam-is sa akon baba."
                },
                "4": {
                    "verse_nr": "4",
                    "verse": "Gindala niya ako sa iya punsyonan\nkag ginbayaw niya ang hayahay sang gugma sa ibabaw nakon."
                },
                "5": {
                    "verse_nr": "5",
                    "verse": "Iuli ang akon kusog paagi sa mga pasas,\nkag paumpawi ako sing mga mansanas!\nMaluya ako tungod sang akon balatyagon."
                },
                "6": {
                    "verse_nr": "6",
                    "verse": "Ang iya wala nga kamot ginaunlan nakon,\nkag ang iya tuo nga kamot nagahakos sa akon."
                },
                "7": {
                    "verse_nr": "7",
                    "verse": "Magsaad kamo sa akon, mga babayi sang Jerusalem,\nmagsumpa kamo paagi sa madasig nga mga usa kag sa mga gasela\nnga indi ninyo pagtublagon ang amon paghigugma."
                },
                "8": {
                    "verse_nr": "8",
                    "verse": "Nabatian ko ang tingog sang akon kahagugma.\nNagapalapit sia nga nagadalagan sa mga kabukiran,\nnga nagapanglakbay sa mga kabakuloran pakadto sa akon."
                },
                "9": {
                    "verse_nr": "9",
                    "verse": "Ang akon kahagugma subong sang gasela,\nsubong sang torite nga usa.\nYara sia nagatindog sa likod sang amon dingding.\nNagasid-ing sia sa mga bintana\nkag nagatan-aw sa akon sa birha."
                },
                "10": {
                    "verse_nr": "10",
                    "verse": "Ang akon kahagugma naghagad sa akon.\nPalapit ka, palangga ko,\nupod ka sa akon, hinigugma ko."
                },
                "11": {
                    "verse_nr": "11",
                    "verse": "Ang tigtulognaw nagligad na, kag ang tingulan tapos na"
                },
                "12": {
                    "verse_nr": "12",
                    "verse": "sa mga latagon ang mga bulak nagapamukadkad.\nTion ini sang mga pagkanta,\nang kanta sang mga pating mabatian sa mga kaumhan."
                },
                "13": {
                    "verse_nr": "13",
                    "verse": "Ang mga higos bagnas na,\nkag nagapangamyon ang nagapamulak nga mga ubas.\nGani dali na, palangga ko,\nupod ka sa akon, hinigugma ko."
                },
                "14": {
                    "verse_nr": "14",
                    "verse": "Nagapanago ikaw subong sang alimokon\nsa gikab sang bato.\nPatan-awa ako sang imo matahom nga nawong\nkag pabatia ako sang imo malulo nga tingog."
                },
                "15": {
                    "verse_nr": "15",
                    "verse": "Dakpa ang mga singgalong, ang magamay nga mga singgalong,\nsa wala pa nila masamad ang aton katamnan sang ubas nga nagapamulak."
                },
                "16": {
                    "verse_nr": "16",
                    "verse": "Ang akon hinigugma akon kag ako iya.\nNagapahalab sia sang iya panong sa tunga sang mga lirio"
                },
                "17": {
                    "verse_nr": "17",
                    "verse": "tubtob maghuyop ang hangin sa kaagahon\nkag ang kadudulman madula.\nBalik ka, palangga ko, subong sang gasela,\nsubong sang torite nga usa sa mga kabukiran sang Beter."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Samtang nagakatulog ako sa akon higdaan, sa tagsa ka gab-i,\ngindamgo ko ang akon ginahigugma,\nginpangita ko sia, pero indi ko sia makita."
                },
                "2": {
                    "verse_nr": "2",
                    "verse": "Nagbangon ako kag ginlibot ang bug-os nga siudad,\nsa malapad kag sa makitid nga mga kalye.\nGinpangita ko ang akon ginahigugma,\npero wala ko sia makita."
                },
                "3": {
                    "verse_nr": "3",
                    "verse": "Ang mga ronda nga nagapatrolya sa siudad nakakita sa akon.\nNagpamangkot ako sa ila, \u201cNakita bala ninyo ang akon kahagugma?\u201d"
                },
                "4": {
                    "verse_nr": "4",
                    "verse": "Halos lamang nakahalin ako sa ila, sang nakita ko ang akon kahagugma.\nGinkaptan ko sia kag wala ko ginbuy-an,\ntubtob nadala ko sia sa balay sang akon iloy,\nsa kwarto sa diin ako natawo."
                },
                "5": {
                    "verse_nr": "5",
                    "verse": "Magsaad kamo sa akon, mga babayi sang Jerusalem,\nmagsumpa kamo paagi sa madasig nga mga usa kag sa mga gasela\nnga indi ninyo pagtublagon ang amon paghigugma."
                },
                "6": {
                    "verse_nr": "6",
                    "verse": "Ano bala ining nagatub-ok gikan sa desierto,\nkaangay sang haligi nga aso nga mahamot sang mira kag insyenso,\nkaangay sang tanan nga insyenso nga ginbaligya sang mga negosyante?"
                },
                "7": {
                    "verse_nr": "7",
                    "verse": "Si Solomon nagapalapit nga ginayayungan sa iya trono.\nSesenta ka mga soldado ang nagabantay sini,\nang pinili nga mga hangaway sa Israel."
                },
                "8": {
                    "verse_nr": "8",
                    "verse": "Tanan sila mga batid sa espada,\nmga anad sila sa inaway.\nAng tagsatagsa sa ila may espada,\nnga nagabantay batok sa pagsalakay sa kagab-ihon."
                },
                "9": {
                    "verse_nr": "9",
                    "verse": "Si Haring Solomon ginayayungan sa iya trono\nnga nahimo sa labing maayo nga kahoy."
                },
                "10": {
                    "verse_nr": "10",
                    "verse": "Ang iya mga haligi nahaklapan sing pilak,\nsa ibabaw sini may panapton nga nabordahan sing bulawan.\nAng iya malum-ok nga mga pulongkuan naputos sa panapton nga granate,\nmahigugmaon nga ginhabol sang mga kababayin-an sang Jerusalem."
                },
                "11": {
                    "verse_nr": "11",
                    "verse": "Mga kababayin-an sang Sion, dali kamo kag magtan-aw kay Haring Solomon.\nMay korona sia nga ginkorona sang iya iloy\nsa adlaw sang iya kasal,\nsa adlaw sang iya kasadya kag kalipay."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Daw ano katahom sa imo, palangga ko!\nDaw ano ang pagsiga sang imo mga mata nga puno sang paghigugma,\nnga natabunan sang imo belo.\nAng imo buhok nagasautsaot kaangay sang panong sang mga kanding\nnga nagalumpatlumpat sa mga kabakuloran sang Galaad."
                },
                "2": {
                    "verse_nr": "2",
                    "verse": "Ang imo mga ngipon subong kaputi\nsang bag-o lang maguntingan nga karnero\nnga bag-o lang mapaligusan.\nWala sing isa sa ila nga nakulang,\nsila tanan may nagakabagay nga pares."
                },
                "3": {
                    "verse_nr": "3",
                    "verse": "Ang imo mga bibig kaangay sang eskarlata nga laso,\ndaw ano sila katahom kon ikaw maghambal,\nang imo mga pisngi nga natabunan sang imo belo manayanaya."
                },
                "4": {
                    "verse_nr": "4",
                    "verse": "Ang imo liog kaangay sang tore ni David,\nnga mabilogbilog kag mapino.\nMay kulintas ini nga daw ginapakabitan sang isa ka libo ka mga taming."
                },
                "5": {
                    "verse_nr": "5",
                    "verse": "Ang imo mga suso kaangay sang duha ka mga gasela,\nkaangay sang kapid nga usa nga nagapanghalab sa tunga sang mga lirio."
                },
                "6": {
                    "verse_nr": "6",
                    "verse": "Tubtob nga maghuyop ang hangin sa kaagahon\nkag ang kadudulman madula,\nmagapabilin ako sa bakulod sang mira,\nsa bakulod sang insyenso."
                },
                "7": {
                    "verse_nr": "7",
                    "verse": "Daw ano katahom sa imo, palangga ko,\ndaw ano ka himpit sa imo!"
                },
                "8": {
                    "verse_nr": "8",
                    "verse": "Upod ka sa akon gikan sa mga Kabukiran sang Libano, asawa ko,\nupod ka sa akon gikan sa Libano.\nMagdulhog ka gikan sa putokputokan sang Bukid sang Amana,\ngikan sa Bukid sang Senir kag sa Bukid sang Hermon,\nsa diin ang mga leon kag mga leopardo nagaestar."
                },
                "9": {
                    "verse_nr": "9",
                    "verse": "Ang panulok sang imo mga mata, hinigugma ko kag akon asawa,\nkag ang kulintas nga imo ginasuksok\nnagbihag sang akon tagipusoon."
                },
                "10": {
                    "verse_nr": "10",
                    "verse": "Ang imo gugma nagapahalipay sa akon,\nhinigugma ko kag akon asawa.\nAng imo gugma mas matam-is pa sang sa bino,\nang imo agwa mas mahamot pa sang sa bisan ano nga pahamot."
                },
                "11": {
                    "verse_nr": "11",
                    "verse": "Ang katam-is sang dugos yara sa imo mga bibig, hinigugma ko,\nang imo dila gatas kag dugos para sa akon.\nSa imo bayu yara ang tanan nga kahamot sang Libano."
                },
                "12": {
                    "verse_nr": "12",
                    "verse": "Ang akon hinigugma, ang akon asawa, isa ka tinago nga hardin,\nnakudalan nga hardin, nakudalan nga tuboran."
                },
                "13": {
                    "verse_nr": "13",
                    "verse": "Didto ang mga tanom nagatubo sing maayo.\nSubong sang katamnan sang granada nga mga kahoy,\nkag nagapatubas sing pinili nga mga prutas,\npahamot nga alhenya kag nardo"
                },
                "14": {
                    "verse_nr": "14",
                    "verse": "nardo kag asapran, kalamo kag kanela,\nkag tanan nga mga kahoy nga nagapatubas sang insyenso,\nmira kag aloe,\nupod ang tanan nga pinakahamot nga mga agwa."
                },
                "15": {
                    "verse_nr": "15",
                    "verse": "Ang mga tuboran nagabunyag sang hardin,\nang kasulgan sang tubig\nsa sapa nga nagailig gikan sa mga Kabukiran sang Libano."
                },
                "16": {
                    "verse_nr": "16",
                    "verse": "Pagmata, Amihan,\nHabagat, huyop ka sa akon hardin,\npun-a ang kahanginan sang kahamot.\nPasudla ang akon kahagugma sa iya hardin\nkag pakan-a sang pinakamaayo nga mga prutas sini."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Nagsulod ako sa akon hardin,\nhinigugma ko, akon asawa.\nGinatipon ko ang akon mira kag mga pahumot,\nginakaon ko ang akon dugos lakip ang iya balayan,\nginainom ko ang akon bino kag gatas.\nMga magkahagugma, magkaon kag mag-inom,\ntubtob mahubog kamo sang gugma!"
                },
                "2": {
                    "verse_nr": "2",
                    "verse": "Nagakatulog ako, pero ang akon tagipusoon nagabugtaw.\nNadamgo ko ang akon kahagugma nga nagapanuktok sa pwertahan.\nPasudla ako, palangga ko, akon hinigugma,\nhimpit ko nga alimokon.\nAng akon ulo nabasa sang tun-og,\nkag ang akon buhok nahum-og sang ambon."
                },
                "3": {
                    "verse_nr": "3",
                    "verse": "Nakauba na ako sang akon bayu,\nisul-ob ko pa bala ini liwat?\nGinhinawan ko na ang akon mga tiil,\nhigkuan ko pa bala ini liwat?"
                },
                "4": {
                    "verse_nr": "4",
                    "verse": "Ang akon kahagugma nag-uyat sang pintal sang pwertahan,\nkag nakunyag ako nga malapit na sia."
                },
                "5": {
                    "verse_nr": "5",
                    "verse": "Handa na ako sa pagpasulod sang akon kahagugma.\nAng akon mga kamot nahibo sang mira,\nang akon mga tudlo nagatulo sang mira,\nsa nagakapot ako sang uloyatan sang pwertahan."
                },
                "6": {
                    "verse_nr": "6",
                    "verse": "Ginbuksan ko ang pwertahan para sa akon kahagugma,\npero wala na sia.\nLuyag ko gid mabatian ang iya tingog!\nGinpangita ko sia, pero wala ko sia makita.\nGintawag ko sia, pero wala gid sing sabat."
                },
                "7": {
                    "verse_nr": "7",
                    "verse": "Ang mga ronda nga nagapatrolya sa siudad nakakita sa akon,\nginbunal nila ako kag ginpilasan,\nang mga bantay sa pader sang siudad nagkuha sang akon kunop."
                },
                "8": {
                    "verse_nr": "8",
                    "verse": "Magsaad kamo sa akon, mga babayi sang Jerusalem,\nnga kon makita ninyo ang akon kahagugma,\nsugiri sia nga maluya ako tungod sang akon balatyagon."
                },
                "9": {
                    "verse_nr": "9",
                    "verse": "Labing matahom sa mga babayi,\nlain gid bala ang imo kahagugma sang sa kay bisan sin-o?\nAno bala ang kinaayo sa iya\nnga magsaad kami sa imo?"
                },
                "10": {
                    "verse_nr": "10",
                    "verse": "Ang akon kahagugma gwapo kag mabukod,\nisa lang sia sa napulo ka libo."
                },
                "11": {
                    "verse_nr": "11",
                    "verse": "Ang iya ulo kaangay sang isa ka puraw nga bulawan,\nang iya buhok kulongkulong,\nsubong ini kaitom sang uwak."
                },
                "12": {
                    "verse_nr": "12",
                    "verse": "Ang iya mga mata kaangay katahom sang mga alimokon sa tupad sang sapa nga nagailig,\nnga napaligusan sing gatas kag nagatindog sa higad sang sapa."
                },
                "13": {
                    "verse_nr": "13",
                    "verse": "Ang iya mga pisngi subong katahom sang isa ka hardin\nnga puno sing mga tanom nga mahamot.\nAng iya mga bibig kaangay sang mga lirio,\nnga nagailig sing mira."
                },
                "14": {
                    "verse_nr": "14",
                    "verse": "Ang iya mga tudlo matanos,\nkag nagasuksok sang mga singsing nga may mga tampok.\nAng iya hawak subong sang mapino nga tiposo,\nnga napugtakan sang mga sapiro."
                },
                "15": {
                    "verse_nr": "15",
                    "verse": "Ang iya mga paa subong sang mga haligi nga alabastro\nnga napahamtang sa mga sadsaran nga bulawan.\nAng iya dagway subong sang mga Kabukiran sang Libano\nnga may pinakamaayo nga mga sedro."
                },
                "16": {
                    "verse_nr": "16",
                    "verse": "Ang iya mga bibig matam-is nga halukan,\nang tanan nga nahanungod sa iya nagapawili sa akon.\nMga babayi sang Jerusalem,\nkaangay sini ang akon kahagugma."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Labing matahom sa mga babayi,\ndiin bala nagkadto ang imo kahagugma?\nSugiri kami kon diin bala nagpadulong ang imo kahagugma,\nagod makabulig kami sa imo sa pagpangita sa iya."
                },
                "2": {
                    "verse_nr": "2",
                    "verse": "Ang akon kahagugma nagkadto sa iya hardin,\nsa diin ang mga kahoy nga pahumot nagatubo.\nNagapahalab sia sang iya mga panong sa hardin\nkag nagatipon sang mga lirio."
                },
                "3": {
                    "verse_nr": "3",
                    "verse": "Ang akon kahagugma akon, kag iya ako,\nnagapahalab sia sang iya mga panong sa tunga sang mga lirio."
                },
                "4": {
                    "verse_nr": "4",
                    "verse": "Palangga ko, matahom ikaw subong sang Jerusalem,\nsubong katahom sang siudad sang Tirsa,\nmakahalawhaw subong sini nga mga siudad."
                },
                "5": {
                    "verse_nr": "5",
                    "verse": "Indi ako pagtuloka,\nkay ginabihag mo ako.\nAng imo buhok nagasaot subong sang panong sang mga kanding\nnga nagalumpatlumpat sa kabakuloran sang Galaad."
                },
                "6": {
                    "verse_nr": "6",
                    "verse": "Ang imo mga ngipon subong kaputi sang panong sang mga karnero\nnga bag-o lang mapaligusan.\nWala sing isa sa ila nga nadula,\ntanan sila may nagakabagay nga mga pares."
                },
                "7": {
                    "verse_nr": "7",
                    "verse": "Ang imo mga pisngi manayanaya\nnga ginatabunan sang imo belo."
                },
                "8": {
                    "verse_nr": "8",
                    "verse": "May sesenta ka mga rayna, kag otsenta ka mga babayi,\nkag mga kadalagahan nga indi maisip!"
                },
                "9": {
                    "verse_nr": "9",
                    "verse": "Pero isa lamang ang akon ginahigugma,\nkag sia matahom subong sang alimokon.\nSia bugtong nga anak nga babayi sang iya iloy,\npinalangga nga anak sang iya iloy.\nAng tanan nga mga kadalagahan nagatulok kag nagadayaw sa iya,\nAng mga rayna kag mga babayi nagaamba sa pagdayaw sa iya."
                },
                "10": {
                    "verse_nr": "10",
                    "verse": "Sin-o bala ini nga kon tan-awon subong sang kabugwason?\nSubong sia kasanag\nkag kasilaw sang adlaw ukon sang bulan."
                },
                "11": {
                    "verse_nr": "11",
                    "verse": "Nagdulhog ako sa mga katamnan sang mga kahoy nga almendro,\nsa pagtan-aw sang bag-o nga mga tanom sa kapatagan,\nsa pagtan-aw sang ugbos sang mga ubas\nkag sang mga bulak sang mga granada nga nagapamukadkad."
                },
                "12": {
                    "verse_nr": "12",
                    "verse": "Nagapalangurog ako, ginpukaw mo ang akon balatyagon\nsa paghigugma subong sang soldado nga nagasakay sa karwahi padulong sa inaway."
                },
                "13": {
                    "verse_nr": "13",
                    "verse": "Saot, saot ka, O Sulamnon nga babayi.\nSaot, saot ka, kag patan-awa kami sa imo.\nNgaa bala luyag kamo magtan-aw sa akon\nsamtang nagasaot ako sa tunga sang nagaraya nga mga tumalan-aw?"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Daw ano katahom sang imo mga tiil nga may mga sandalyas,\nikaw ang labing matahom nga babayi!\nAng korte sang imo mga paa\nkaangay sang binuhatan sang sampaton nga manug-obra."
                },
                "2": {
                    "verse_nr": "2",
                    "verse": "Ang imo pusod kaangay sang yahong\nnga indi mawad-an sang mahamot nga bino.\nAng imo hawak kaangay sang binugkos nga trigo,\nnga nalibutan sang mga lirio."
                },
                "3": {
                    "verse_nr": "3",
                    "verse": "Ang imo mga suso kaangay sang kapid nga usa,\nkaangay sang duha ka gasela."
                },
                "4": {
                    "verse_nr": "4",
                    "verse": "Ang imo liog kaangay sang tore nga tiposo.\nAng imo mga mata kaangay sang mga punong sa Hesbon,\nmalapit sa pwerta sang daku nga siudad.\nAng imo ilong subong katahom sang tore sang Libano\nnga nagatindog subong gwardya sa Damasco."
                },
                "5": {
                    "verse_nr": "5",
                    "verse": "Ang imo ulo subong kataas sang Bukid sang Carmel.\nAng imo sinalapid nga buhok madabong subong sang mapino nga purpora,\nang katahom sini nagabihag sang hari."
                },
                "6": {
                    "verse_nr": "6",
                    "verse": "Daw ano katahom sa imo, palangga ko,\ndaw ano ka makawiwili ang imo paghigugma."
                },
                "7": {
                    "verse_nr": "7",
                    "verse": "Ang imo tindog kaangay sang palma,\nkag ang imo mga suso subong sang iya pinungpong nga bunga."
                },
                "8": {
                    "verse_nr": "8",
                    "verse": "Magasaka ako sa palma\nkag magpang-ipo sang iya bunga.\nPara sa akon ang imo mga suso kaangay sang pinungpong nga ubas,\nang imo ginhawa mahamot subong sang mansanas"
                },
                "9": {
                    "verse_nr": "9",
                    "verse": "kag ang imo baba kaangay sang labing maayo nga bino.\nGani pailiga ang bino sa akon kahagugma,\nnga nagailig sa iya mga bibig kag mga ngipon."
                },
                "10": {
                    "verse_nr": "10",
                    "verse": "Iya ako sang akon kahagugma, kag ginahandom niya ako."
                },
                "11": {
                    "verse_nr": "11",
                    "verse": "Dali, hinigugma ko, makadto kita sa kaumhan,\nkag magahigda kita sang isa ka gab-i sa talamnan sang ubas."
                },
                "12": {
                    "verse_nr": "12",
                    "verse": "Magamata kita sing aga pa sa pagtan-aw sang mga ubas\nkon nagapamukol na,\nkon nagapamukadkad na,\nkag tan-awon naton ang mga kahoy nga granada kon nagapamulak na.\nDidto ihatag ko sa imo ang akon gugma."
                },
                "13": {
                    "verse_nr": "13",
                    "verse": "Masimhutan mo ang kahamot sang mandragora,\nkag ang tanan nga maayo nga mga prutas yara malapit sa aton pwertahan.\nHinigugma ko, gintigana ko sa imo\nang daan kag ang bag-o nga mga kawilihan."
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Maayo kuntani kon ikaw utod ko nga lalaki,\nnga nagtiti sa akon iloy.\nDayon, kon masugata ko ikaw sa kalye,\nhalukan ko ikaw kag wala sing may magamalisya."
                },
                "2": {
                    "verse_nr": "2",
                    "verse": "Pagadalhon ko ikaw sa balay sang akon iloy,\nsa diin tudloan mo ako sang gugma.\nHatagan ko ikaw sing bino nga mahamot,\nkag duga nga ilimnon gikan sa bunga sang akon kahoy nga granada."
                },
                "3": {
                    "verse_nr": "3",
                    "verse": "Ang imo wala nga kamot ginaunlan ko,\nkag ang imo tuo nga kamot nagahakos sa akon."
                },
                "4": {
                    "verse_nr": "4",
                    "verse": "Magsaad kamo sa akon, mga babayi sang Jerusalem,\nnga indi ninyo pagtublagon ang amon paghigugma."
                },
                "5": {
                    "verse_nr": "5",
                    "verse": "Sin-o bala ini ang nagataklad halin sa desierto,\nnga nagasipit sang iya kahagugma?\nSa idalom sang kahoy nga mansanas ginpukaw ko ikaw,\nsa lugar diin ikaw natawo."
                },
                "6": {
                    "verse_nr": "6",
                    "verse": "Indi ka maghigugma sa iban kundi sa akon lamang,\nindi ka maghakos sa iban, kundi sa akon lamang.\nAng gugma subong ka gamhanan sang kamatayon,\nang mainit nga balatyagon makusog subong man sang kamatayon.\nNagaibwal subong sang dabdab,\nkag nagasunog subong sang nagaharahara nga kalayo."
                },
                "7": {
                    "verse_nr": "7",
                    "verse": "Wala sing tubig nga makapalong sini,\nkag wala sing baha nga makaanod sini.\nPero kon may magbakal sang gugma paagi sa iya manggad,\nang pagtamay lamang ang maagom niya."
                },
                "8": {
                    "verse_nr": "8",
                    "verse": "May diutay kami nga utod nga babayi,\nkag diutay pa ang iya suso.\nAno ang amon himuon sa iya\nkon may pamatan-on nga lalaki nga magpangaluyag sa iya?"
                },
                "9": {
                    "verse_nr": "9",
                    "verse": "Kon sia isa ka pader,\npatindugan namon sing tore nga pilak sa pag-apin sa iya.\nKon sia isa ka pwerta,\nhimuan namon sia sing sira gikan sa tapi nga sedro."
                },
                "10": {
                    "verse_nr": "10",
                    "verse": "Ako isa ka pader\nkag ang akon mga suso amo ang iya mga tore,\nang akon kahagugma nakahibalo gid\nnga ako may kabulosgan kag kalinong kaupod niya."
                },
                "11": {
                    "verse_nr": "11",
                    "verse": "Si Solomon may isa ka talamnan sang ubas\nsa lugar nga ginatawag Baal-hamon.\nMay mga mangungoma nga nag-alkila sini gikan sa iya,\nang kada-isa sa ila nagbayad sang isa ka libo nga pilak."
                },
                "12": {
                    "verse_nr": "12",
                    "verse": "May akon ako nga talamnan sang ubas!\nIkaw Solomon, imo lang inang imo isa ka libo nga pilak,\nkag ila sang mga mangungoma ang duha ka gatos nga ila parti."
                },
                "13": {
                    "verse_nr": "13",
                    "verse": "Ang akon mga kaupdanan nagapamati sang imo tingog, palangga ko.\nPabatia ako sang imo tingog gikan sa hardin."
                },
                "14": {
                    "verse_nr": "14",
                    "verse": "Kahagugma ko, palapit ka sa akon subong sang gasela,\nsubong sang torite nga usa sa mga bukid sa diin nagatubo ang mga pahumot."
                }
            }
        }
    }
}