{
    "version": "MBBHIL12",
    "book_name": "Zephaniah",
    "book_nr": "36",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mensahe sang GINOO nga ginhatag kay Sofonias sa panahon nga si Josias nga anak ni Amon amo ang hari sang Juda. Si Sofonias anak ni Cusi, si Cusi anak ni Gedalias, si Gedalias anak ni Amarias, kag si Amarias anak ni Haring Ezequias."
                },
                "2": {
                    "verse_nr": "2",
                    "verse": "Ang GINOO nagsiling, \u201cLaglagon ko ang tanan nga butang sa duta"
                },
                "3": {
                    "verse_nr": "3",
                    "verse": "tanan nga mga tawo kag mga kasapatan, mga pispis kag mga isda. Papason ko ang mga malaut. Laglagon ko ang tanan nga mga tawo, kag wala sing mabilin nga buhi. Ako, ang GINOO, naghambal sini."
                },
                "4": {
                    "verse_nr": "4",
                    "verse": "\u201cSilutan ko ang mga tawo sang Jerusalem kag ang bug-os nga Juda. Dulaon ko ang nabilin nga pagsimba kay Baal didto, kag wala sing bisan isa nga makadumdom sang mga pari nga pagano nga nagaalagad sa iya."
                },
                "5": {
                    "verse_nr": "5",
                    "verse": "Laglagon ko ang bisan sin-o nga nagasaka sa ibabaw sang atop kag nagasimba sa adlaw, bulan, kag mga bituon. Laglagon ko man ang nagasimba sa akon kag nagasumpa sa pag-unong sa akon, pero nagasumpa sa ngalan sang dios nga si Moloc."
                },
                "6": {
                    "verse_nr": "6",
                    "verse": "Laglagon ko yadtong nagbiya kag wala na nagasunod sa akon, yadtong wala nagapalapit sa akon ukon nagapangayo nga tuytoyan ko sila.\u201d"
                },
                "7": {
                    "verse_nr": "7",
                    "verse": "Ang adlaw malapit na nga ang GINOO magahukom. Maghipos kamo sa atubang sang GINOO nga Gamhanan. Ang GINOO nagaaman sa paghalad sang iya mga tawo kag nag-agda sa mga kaaway sa pagpang-agaw sang mga pakabutang sang Juda."
                },
                "8": {
                    "verse_nr": "8",
                    "verse": "Ang GINOO nagasiling, \u201cSa sadto nga adlaw sang pagpamatay silutan ko ang mga opisyales, ang mga anak sang hari, kag ang tanan nga nagasunod sang mga pagginawi sang mga dumoluong."
                },
                "9": {
                    "verse_nr": "9",
                    "verse": "Silutan ko ang tanan nga nagasimba kaangay sang nagasimba sa diosdios kag nagapangawat kag nagapamatay agod ila mapuno sang ila mga inagaw ang balay sang ila agalon.\u201d"
                },
                "10": {
                    "verse_nr": "10",
                    "verse": "Ang GINOO nagasiling, \u201cSa sadto nga adlaw mabatian ang singgit sa Pwerta sang Isda sa Jerusalem. Mabatian ang hinibi sa bag-o nga bahin sang siudad kag ang daku nga huganas sa mga kabakuloran."
                },
                "11": {
                    "verse_nr": "11",
                    "verse": "Magpanalambiton kag maghinibi kamo kon mabatian ninyo ini, kamo nga nagakabuhi sa naubos nga bahin sang siudad, tungod kay ang tanan nga mga negosyante magakalamatay!"
                },
                "12": {
                    "verse_nr": "12",
                    "verse": "\u201cSa sadto nga tion magadala ako sing suga kag magausisa sang Jerusalem. Silutan ko ang mga tawo nga kontento kag nagasalig sa ila kaugalingon nga nagasiling, \u2018Ang GINOO indi maghimo sing maayo ukon malain.\u2019"
                },
                "13": {
                    "verse_nr": "13",
                    "verse": "Ang ila manggad panguhaon kag ang ila mga balay pagagub-on. Magapatindog sila sing mga balay pero indi nila ini maestaran ukon magatanom sila sing mga ubas pero indi sila makainom sang iya bino.\u201d"
                },
                "14": {
                    "verse_nr": "14",
                    "verse": "Ang daku nga adlaw sang GINOO malapit na\u2014malapit na gid kag madasig ang iya pag-abot! Sa sadto nga adlaw ang mga tawo magakasubo sang tuman bisan ang pinakamaisog nga mga soldado magapanghayhay!"
                },
                "15": {
                    "verse_nr": "15",
                    "verse": "Mangin-adlaw yadto sang kaakig, kagamo, kalisod, kalaglagan kag kapierdihan, adlaw sang kadulom kag kasubo, maitom kag magal-om nga adlaw"
                },
                "16": {
                    "verse_nr": "16",
                    "verse": "adlaw nga napun-an sang pagpatunog sang trumpeta kag singgit sa inaway sang mga soldado nga nagasalakay sang napamakuran nga mga siudad kag sang mataas nga mga tore."
                },
                "17": {
                    "verse_nr": "17",
                    "verse": "Ang GINOO nagasiling, \u201cMagapadala ako sing mga kalalat-an sa mga tawo agod ang tagsatagsa magalakat kaangay sang bulag nga tawo. Nagpakasala sila sa akon, kag karon ang ila dugo pagaiula kaangay sang tubig kag ang ila mga bangkay mabilin nga madunot sa duta.\u201d"
                },
                "18": {
                    "verse_nr": "18",
                    "verse": "Sa sadto nga adlaw kon ang GINOO magapakita sang iya kaakig, bisan ang tanan nila nga pilak kag bulawan indi makaluwas sa ila. Ang bug-os nga duta malaglag paagi sa kalayo sang iya kaakig. Butangan niya sing katapusan\u2014hinali nga pagtapos\u2014ang tagsatagsa nga nagaestar sa duta."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Wala sing huya nga mga pumoluyo, magpanghunahuna kamo"
                },
                "2": {
                    "verse_nr": "2",
                    "verse": "sa wala pa kamo madala palayo kaangay sang upa nga ginapalid sang hangin, sa wala pa mag-abot sa inyo ang masingkal nga kaakig sang GINOO, sa wala pa ang adlaw nga magapakita sia sang iya kaakig."
                },
                "3": {
                    "verse_nr": "3",
                    "verse": "Balik kamo sa GINOO, tanan kamo nga mapainuboson nga mga tawo sa duta, nga nagatuman sang iya mga sugo. Himua ninyo ang matarong kag magpaubos sang inyo kaugalingon sa atubang sang GINOO. Ayhan makapalagyo kamo sa silot sa adlaw nga ang GINOO magapahayag sang iya kaakig."
                },
                "4": {
                    "verse_nr": "4",
                    "verse": "Wala sing isa nga mabilin sa siudad sang Gaza. Ang Askelon pagabayaan. Ang mga pumoluyo sang Asdod pagatabugon paggwa sa udtong adlaw, kag ang mga pumoluyo sang Ekron pagatabugon gikan sa ila siudad."
                },
                "5": {
                    "verse_nr": "5",
                    "verse": "Kamo nga mga Filistinhon tapos gid, kamo nga mga tawo nga nagaestar sa baybayon. Ang GINOO naghukom sa inyo. Laglagon niya kamo kag wala sing isa nga mabilin sa inyo."
                },
                "6": {
                    "verse_nr": "6",
                    "verse": "Ang inyo duta sa higad sang dagat manginwayang sa diin yara ang mga payagpayag sang mga manugbantay kag mga toril sang mga karnero."
                },
                "7": {
                    "verse_nr": "7",
                    "verse": "Ang mga pumoluyo sang Juda nga mabilin nga buhi magaestar sa inyo duta. Magapahalab sila sang ila panong didto kag magatulog sa mga kabalayan sang Askelon. Ang GINOO nga ila Dios magaupod sa ila kag magapauswag sa ila liwat."
                },
                "8": {
                    "verse_nr": "8",
                    "verse": "\u201cNabatian ko ang mga pumoluyo sang Moab kag sang Amon nga nagapakahuya kag nagayaguta sa akon mga tawo, kag nagapahambog sila nga agawon nila ang duta sang akon mga tawo."
                },
                "9": {
                    "verse_nr": "9",
                    "verse": "Sa nagakabuhi ako, ang GINOO sang mga hangaway, ang Dios sang Israel, nagasumpa ako nga ang Moab kag ang Amon malaglag kaangay sang Sodoma kag Gomorra. Manginkaangay sila sang isa ka lugar nga tinumpukan sang asin kag ginub-an sa walay katapusan, nga natabunan sang mga hilamon. Ang nagkalabilin nga buhi sang akon mga tawo magakuha sang ila mga pagkabutang kag magaagaw sang ila duta.\u201d"
                },
                "10": {
                    "verse_nr": "10",
                    "verse": "Amo ina ang pagsilot sa mga pumoluyo sang Moab kag Amon tungod sang ila bugal kag kahambog, kag sang ila pagpakahuya sa mga tawo sang GINOO sang mga hangaway."
                },
                "11": {
                    "verse_nr": "11",
                    "verse": "Ang GINOO magapahadlok sa ila. Himuon niya ang mga dios sang duta nga manginwalay pulos, kag dayon ang tagsa ka pungsod magasimba sa iya, ang tagsatagsa sa iya kaugalingon nga duta."
                },
                "12": {
                    "verse_nr": "12",
                    "verse": "Ang GINOO magapamatay man sang mga taga-Etiopia."
                },
                "13": {
                    "verse_nr": "13",
                    "verse": "Ang GINOO magagamit sang iya gahom sa paglaglag sang Asiria. Himuon niya ang siudad sang Ninive nga mamingaw nga ginub-an kag mamala nga desierto."
                },
                "14": {
                    "verse_nr": "14",
                    "verse": "Manginlugar ini sa diin ang mga karnero, ang mga baka, kag ang tanan nga mga sapat magaluko. Ang mga bukaw magaestar sa iya ginub-an kag magahuni gikan sa iya mga bintana. Ang mga uwak magahuni sa mga halintang. Ang kahoy nga sedro nga yara sa iya mga balay pagakuhaon."
                },
                "15": {
                    "verse_nr": "15",
                    "verse": "Amo ini ang matabo sa siudad nga nagapabugal sang iya gahom kag nagahunahuna nga indi sia maano. Ang iya mga tawo nagahunahuna nga ang ila siudad amo ang pinakagamhanan sa bug-os nga kalibutan. Manginmamingaw ini nga lugar, isa ka lugar sa diin ang talunon nga mga sapat magapahuway! Ang tagsatagsa nga nagaagi magapalangupos sa kahadlok."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ang Jerusalem tapos na, inang garok, mabinatuon nga siudad nga nagapigos sa iya kaugalingon nga mga tawo."
                },
                "2": {
                    "verse_nr": "2",
                    "verse": "Wala sia magpamati sa GINOO ukon nagbaton sang iya pagdisiplina. Wala sia nagsalig sa GINOO ukon nagpangayo sang iya bulig."
                },
                "3": {
                    "verse_nr": "3",
                    "verse": "Ang iya mga opisyales kaangay sang nagangurob nga mga leon, ang iya mga hukom kaangay sang gutom nga mga lobo, tama ka dalok, nga indi magbiya sang tul-an tubtob mag-aga."
                },
                "4": {
                    "verse_nr": "4",
                    "verse": "Ang mga propeta indi masaligan kag madaya, ang mga pari nagadagta sang balaan nga mga butang kag ginalubag ang kasugoan sang Dios para sa ila kaugalingon nga kaayuhan."
                },
                "5": {
                    "verse_nr": "5",
                    "verse": "Pero ang GINOO yara gihapon sa siudad, ginahimo niya ang matarong kag indi ang sayop. Tagsa ka aga wala sia nagauntat sa paghimo sang matarong sa iya mga tawo. Wala sapayan, ang indi matarong nga mga tawo didto nagapadayon sa paghimo sing sayop kag wala nagakahuya."
                },
                "6": {
                    "verse_nr": "6",
                    "verse": "Ang GINOO nagasiling, \u201cGinpapas ko ang tanan nga mga kapungsoran, ginlaglag ko ang ila mga siudad kag ginbayaan ang ila mga pader kag mga tore nga guba. Ang mga siudad ginbayaan, ang mga dalan wala sing tawo, wala sing isa nga nabilin."
                },
                "7": {
                    "verse_nr": "7",
                    "verse": "Naghunahuna ako nga ang akon mga tawo magakahadlok sa akon kag magabaton sang akon pagdisiplina, nga indi gid nila pagkalimtan ang leksyon nga akon gintudlo sa ila. Pero sa wala madugay naghimo sila sang kalautan pareho sang ginhimo nila sang una.\u201d"
                },
                "8": {
                    "verse_nr": "8",
                    "verse": "Ang GINOO nagasiling, \u201cHulata ang adlaw nga isumbong ko ang mga kapungsoran. Nagpamat-od ako nga tipunon ko ang mga kapungsoran kag mga ginharian agod mabatyagan nila ang kasingkal sang akon kaakig. Ang bug-os nga duta malaglag paagi sa kasingkal sang akon kaakig."
                },
                "9": {
                    "verse_nr": "9",
                    "verse": "\u201cDayon palisuon ko ang mga tawo sang mga kapungsoran kag magapangamuyo sila sa akon lamang, kag indi sa iban nga mga dios. Magatuman sila tanan sa akon."
                },
                "10": {
                    "verse_nr": "10",
                    "verse": "Bisan sa malayo nga duta sang Etiopia, ang akon mga tawo nga nag-alaplaag magadala sa akon sang mga halad."
                },
                "11": {
                    "verse_nr": "11",
                    "verse": "Mga tawo ko, sa sadto nga tion, indi na kamo magakahuya nga nagbato kamo sa akon. Pagakuhaon ko ang tagsatagsa nga bugalon kag hambog, kag indi na gid kamo magbato sa akon sa balaan nga bukid sa Jerusalem."
                },
                "12": {
                    "verse_nr": "12",
                    "verse": "Magabilin ako didto sang mapainuboson kag mabuot nga mga tawo, nga magapalapit sa akon sa pagpangayo sing bulig."
                },
                "13": {
                    "verse_nr": "13",
                    "verse": "Ang mga tawo sang Israel nga nabilin nga buhi indi na maghimo sang sayop sa bisan kay sin-o, indi magsugid sang butig, ukon magtinguha sa pagpatalang. Magauswag sila kag may kalinong nga wala sing ginakahadlukan.\u201d"
                },
                "14": {
                    "verse_nr": "14",
                    "verse": "Mag-amba kag magsinggit sa kalipay, mga tawo sang Israel!\nMaghugyaw, Jerusalem, sa bug-os mo nga tagipusoon!"
                },
                "15": {
                    "verse_nr": "15",
                    "verse": "Ang GINOO nag-untat sang imo silot,\nginkuha niya ang tanan nga nagakontra sa inyo.\nAng GINOO, ang Hari sang Israel, nagaupod sa inyo,\nwala sing kabangdanan karon nga kamo magakahadlok."
                },
                "16": {
                    "verse_nr": "16",
                    "verse": "Ang tion magaabot nga sila magasiling sa Jerusalem,\n\u201cIndi magkahadlok, siudad sang Sion!\nIndi pagtugoti nga maghuyhoy ang inyo mga kamot!"
                },
                "17": {
                    "verse_nr": "17",
                    "verse": "Ang GINOO nga inyo Dios nagaupod sa inyo,\nang iya gahom nagahatag sa inyo sing pagdaog.\nAng GINOO magakalipay sa inyo\nkag sa iya gugma magahatag sa inyo sing bag-o nga kabuhi.\nMagakanta sia kag magakalipay sa inyo"
                },
                "18": {
                    "verse_nr": "18",
                    "verse": "subong ka malipayon sang mga tawo sa piesta.\u201d\nAng GINOO nagasiling,\n\u201cGin-untatan ko ang pagpamahog sa paglaglag\nkag ginkuha ang inyo kahuloy-an."
                },
                "19": {
                    "verse_nr": "19",
                    "verse": "Ang tion magaabot!\nSilutan ko ang mga nagapigos sa inyo,\nluwason ko ang tanan nga mga piang\nkag dalhon pauli ang mga bihag.\nPagabayluhan ko ang ila kahuloy-an sing kadungganan,\nkag ang bug-os nga duta magadayaw sa ila."
                },
                "20": {
                    "verse_nr": "20",
                    "verse": "Ang tion magaabot!\nDalhon ko pauli ang inyo mga tawo nga nag-alaplaag,\nhimuon ko nga manginbantog kamo sa bug-os nga kalibutan,\nkag pauswagon ko kamo liwat.\u201d\nAng GINOO naghambal sini."
                }
            }
        }
    }
}