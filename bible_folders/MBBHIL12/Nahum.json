{
    "version": "MBBHIL12",
    "book_name": "Nahum",
    "book_nr": "34",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Amo ini ang mensahe gikan sa Dios nahanungod sa siudad sang Ninive, ang palanan-awon nga ginsulat ni Nahum nga taga-Elkos."
                },
                "2": {
                    "verse_nr": "2",
                    "verse": "Ang GINOONG Dios maimon,\nginasilutan niya sila nga nagapamatok sa iya.\nSa iya kaakig ginabalusan niya sila."
                },
                "3": {
                    "verse_nr": "3",
                    "verse": "Ang GINOO indi madali mangakig,\npero gamhanan sia\nkag wala niya ginapabay-i nga indi masilutan ang makasasala.\nSa diin nagalakat ang GINOO, nagabagyo,\nang gal-om amo ang nagatap-ok nga yab-ok nga ginaagyan sang iya mga tiil!"
                },
                "4": {
                    "verse_nr": "4",
                    "verse": "Ginamanduan niya ang dagat, kag nagamala ini!\nGinapamala niya ang mga suba.\nAng mga tanom nagakalaya sa kaumhan sang Basan,\nsa Bukid sang Carmel nagakalaya ang katamnan,\nkag ang mga bulak nagakalayong sa kabukiran sang Libano."
                },
                "5": {
                    "verse_nr": "5",
                    "verse": "Ang mga bukid nagakurog sa presensya sang GINOO,\nang mga bakulod nagakatunaw sa iya atubang.\nAng duta nagauyog kon ang GINOO magpakita,\nang kalibutan kag ang iya pumoluyo nagakurog."
                },
                "6": {
                    "verse_nr": "6",
                    "verse": "Kon mangakig sia, sin-o pa ang mabuhi?\nSin-o ang makaluwas sa kasingkal sang iya kaakig?\nGinaula niya ang iya nagadabadaba nga kaakig,\nang dalagku nga mga bato nagakamudmod sa atubang niya."
                },
                "7": {
                    "verse_nr": "7",
                    "verse": "Ang GINOO maayo,\nginaapinan niya ang iya mga tawo sa tion sang kagamo,\nginaatipan niya ang mga nagadangop sa iya."
                },
                "8": {
                    "verse_nr": "8",
                    "verse": "Kaangay sang daku kag nagahuganas nga baha ginalaglag niya sing bug-os ang iya mga kaaway,\nginapamatay niya ang mga nagapamatok sa iya."
                },
                "9": {
                    "verse_nr": "9",
                    "verse": "Ano ang ginaplano ninyo batok sa GINOO?\nLaglagon niya kamo.\nWala sing magapamatok sa iya sing makaduha."
                },
                "10": {
                    "verse_nr": "10",
                    "verse": "Kaangay sang gumon nga mga talungon kag laya nga dagami,\nmasunog kamo nga mga palahubog!"
                },
                "11": {
                    "verse_nr": "11",
                    "verse": "Gikan sa imo, Ninive, may tawo nga puno sing malaut nga mga tinutuyo, nga nagplano batok sa GINOO."
                },
                "12": {
                    "verse_nr": "12",
                    "verse": "Amo ini ang ginasiling sang GINOO sa iya mga tawo nga Israelinhon: \u201cBisan makusog kag madamo ang mga Asiriahanon, sila pagalaglagon kag madula. Mga tawo ko, ginpaantos ko kamo, pero indi ko na paghimuon ini liwat."
                },
                "13": {
                    "verse_nr": "13",
                    "verse": "Untaton ko na ang paggahom sang Asiria sa inyo, kag bugrason ko ang mga kadena nga nahigot sa inyo.\u201d"
                },
                "14": {
                    "verse_nr": "14",
                    "verse": "Amo ini ang ginsiling sang GINOO nahanungod sa mga Asiriahanon: \u201cMadulaan sila sing mga kaliwat sa pagdala sang ila ngalan. Pagalaglagon ko ang mga diosdios nga yara sa templo sang ila mga dios. Nagahanda ako sing lulobngan para sa mga Asiriahanon, indi bagay nga magkabuhi sila!\u201d"
                },
                "15": {
                    "verse_nr": "15",
                    "verse": "Lantawa, ang isa ka mensahero nga nagaagi sa ibabaw sang kabukiran nga may dala nga maayo nga balita! Nagapadulong sia sa pagpahibalo sang pagdaog! Mga tawo sang Juda, sauloga ninyo ang inyo mga piesta kag ihatag sa Dios ang inyo panaad sa iya. Ang malaut indi na maggubat sang inyo duta liwat. Nalaglag sila sing bug-os!"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ninive, ginasalakay ikaw!\nAng gahom nga magalaglag sa imo nag-abot na.\nButangi sang mga soldado ang mga pamakod!\nBantayi ang mga dalan!\nTipuna sing tingob ang inyo mga soldado kag maghanda sa pag-away!\n("
                },
                "2": {
                    "verse_nr": "2",
                    "verse": "Bisan nagpangagaw sang mga pagkabutang ang mga kaaway kag nagpanglaglag sang talamnan sang ubas, ang GINOO magauli sang dungog kag gahom sang Juda, kasubong sang iya ginsaad sa pagpabalik sang dungog kag gahom sang Israel.)"
                },
                "3": {
                    "verse_nr": "3",
                    "verse": "Ang kaaway nga mga soldado nagadala sing pula nga mga taming\nkag nagabayo sing pula.\nNagahanda sila sa pagsalakay!\nAng ila mga karwahi nagakirab kaangay sang kalayo!\nAng ila mga kabayo nagaaliwasa!"
                },
                "4": {
                    "verse_nr": "4",
                    "verse": "Ang mga karwahi nagalabad sa mga dalan,\nnagapakadto pakari sa mga plasa.\nNagaidlab sila kaangay sang sulo,\nnagakirab kaangay sang kilat."
                },
                "5": {
                    "verse_nr": "5",
                    "verse": "Ang mga opisyales ginpatawag,\nnagapalanandad sila sa ila pagpalapit.\nAng mga manugsalakay nagadalidali pakadto sa pader,\nkag ginbutang ang panagang para sa inugbungkal sang pader."
                },
                "6": {
                    "verse_nr": "6",
                    "verse": "Ang mga pwerta nga ginaagyan sang sa suba nabuksan,\nang palasyo napun-an sing kahadlok."
                },
                "7": {
                    "verse_nr": "7",
                    "verse": "Ang rayna nadakpan,\nang iya mga ulipon nagaugayong kaangay sang mga pating kag nagahibi,\nginapukpok nila ang ila mga dughan sa kasubo."
                },
                "8": {
                    "verse_nr": "8",
                    "verse": "Kaangay sang tubig sa nabulwang nga punong\nang mga tawo nagadinaguso halin sa Ninive!\n\u201cDulog! Dulog!\u201d mabatian ang singgit,\npero wala sing may nagbalikid."
                },
                "9": {
                    "verse_nr": "9",
                    "verse": "Panguhaa ang pilak!\nPanguhaa ang bulawan!\nAng siudad puno sang manggad!"
                },
                "10": {
                    "verse_nr": "10",
                    "verse": "Ang Ninive nalaglag, napatumbayaan, mamingaw!\nAng mga tagipusoon nagapalanguyos sa kahadlok,\nang mga tuhod nagakurog, ang kusog wala na,\nang mga guya nagapalanglapsi."
                },
                "11": {
                    "verse_nr": "11",
                    "verse": "Diin na karon ang siudad nga kaangay sang lungib sang mga leon,\nang lugar sa diin ang mga tutoy nga leon nagatiti,\nsa diin ang inang nga leon kag ang iya mga tutoy\nnagakadto kag hilway sa katalagman?"
                },
                "12": {
                    "verse_nr": "12",
                    "verse": "Ang leon nagapatay sang iya biktima,\nginakusnit niya ini para sa iya pares kag para sa mga tutoy sini,\nginapuno niya ang iya lungib sang kinusnit nga unod."
                },
                "13": {
                    "verse_nr": "13",
                    "verse": "Ang GINOO sang mga hangaway nagasiling, \u201cAko ang imo kaaway. Sunogon ko ang imo mga karwahi. Ang imo mga soldado mapatay sa inaway, kag kuhaon ko ang tanan nga ginpanguha mo sa iban. Ang mga pagpangayo sang imo mga mensahero sa iban nga mga pungsod indi na gid mabatian.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Tapos gid ang siudad nga butigon kag nagapamatay,\npuno sang manggad nga pagaagawon kag pagakawaton!"
                },
                "2": {
                    "verse_nr": "2",
                    "verse": "Pamatii ang tunog sang putik,\nang dinagaldal sang rueda,\nang dinalagan sang mga kabayo,\nang dinagaldal sang mga karwahi!"
                },
                "3": {
                    "verse_nr": "3",
                    "verse": "Ang mga manugkabayo nagasalakay,\nang mga espada nag-idlab, ang mga bangkaw nagkilan!\nMataas ang tinumpukan sang mga patay,\nmga patay nga indi maisip\u2014\nmasandaran ini sang mga kaaway nga soldado!"
                },
                "4": {
                    "verse_nr": "4",
                    "verse": "Ang Ninive nga makihilawason ginasilutan.\nMatahom kag puno sang makamamatay nga kaanyag,\nginlumay niya ang mga pungsod kag ginaulipon sila."
                },
                "5": {
                    "verse_nr": "5",
                    "verse": "Ang GINOO sang mga hangaway nagasiling,\n\u201cSilutan ko ikaw, Ninive!\nHublasan ko ikaw\nkag patan-awon ko sa imo ang mga pungsod,\npatan-awon sa imo sa bug-os mo nga kahuloy-an."
                },
                "6": {
                    "verse_nr": "6",
                    "verse": "Uligyaton ko ikaw\nkag tabunan ko ikaw sing higko.\nAng mga tawo magatulok sa imo nga may pagtamay."
                },
                "7": {
                    "verse_nr": "7",
                    "verse": "Ang tanan nagalikaw sa pagkakita nila sa imo.\nMagasiling sila, \u2018Ang Ninive guba!\nSin-o bala ang magakaluoy sa iya?\nSin-o bala ang magalipay sa iya?\u2019\u201d"
                },
                "8": {
                    "verse_nr": "8",
                    "verse": "Ninive, mas maayo ka pa bala sang sa Tebes, ang kapital sang Ehipto? May suba man sia sa pag-apin sa iya kaangay sang pader, ang Nilo amo ang iya pamakod."
                },
                "9": {
                    "verse_nr": "9",
                    "verse": "Gingamhan niya ang Etiopia kag ang Ehipto, tama gid sia kagamhanan. Ang Put kag ang Libya iya mga kadampig."
                },
                "10": {
                    "verse_nr": "10",
                    "verse": "Pero ang mga pumoluyo sang Tebes gindala subong mga bihag. Sa tagsa ka ginsang-an sang kalsada ang ila mga kaanakan ginlampusan tubtob mapatay. Ang ila kinilala nga mga tawo gindala nga ginakadenahan kag ginpartida sang mga nakadakop sa ila."
                },
                "11": {
                    "verse_nr": "11",
                    "verse": "Ninive, ikaw man pagahugbon! Ikaw man magatinguha sa pagpalagyo sa imo mga kaaway."
                },
                "12": {
                    "verse_nr": "12",
                    "verse": "Ang tanan mo nga mga pamakod manginkaangay sang mga kahoy nga higera nga may luto nga mga bunga: uyoga ang mga kahoy kag ang bunga magakalahulog sa imo baba!"
                },
                "13": {
                    "verse_nr": "13",
                    "verse": "Ang imo mga soldado nagmatalaw kag nanginkaangay sang mga babayi, kag wala sing makaapin sang imo pungsod batok sa imo mga kaaway. Ang kalayo magasunog sang mga trangka sang imo mga pwerta."
                },
                "14": {
                    "verse_nr": "14",
                    "verse": "Magsag-ob ka sang tubig sa paghanda sa pagkibon, kag pabakura ang imo mga pamakod! Tasaka ang lunang sa paghimo sing tisa, kag ihanda ang mga hormahan sang tisa!"
                },
                "15": {
                    "verse_nr": "15",
                    "verse": "Bisan ano ang himuon mo, masunog ikaw tubtob mapatay ukon mapatay ikaw sa inaway. Mapapas ikaw kaangay sang mga tanom nga kinaon sang mga apan.\nNagmuad ikaw kaangay sang mga apan!"
                },
                "16": {
                    "verse_nr": "16",
                    "verse": "Ang imo mga negosyante madamo pa sang sa mga bituon sa langit! Pero karon wala na sila, kaangay sang mga apan nga naghumlad sang ila mga pakpak kag naglupad palayo."
                },
                "17": {
                    "verse_nr": "17",
                    "verse": "Ang imo mga opisyales kaangay sang panong sang mga apan nga nagakupo sa mga pader sa matugnaw nga panahon. Pero sa pagbutlak sang adlaw, nagalupad sila palayo, kag wala sing may nakahibalo kon diin sila magkadto!"
                },
                "18": {
                    "verse_nr": "18",
                    "verse": "Hari sang Asiria, ang imo mga gobernador patay na, kag ang imo pangulo nga mga tawo nagakatulog na sa walay katubtoban! Ang imo mga tawo nagalalapta sa kabukiran, kag wala sing isa nga magadala liwat sa ila pauli."
                },
                "19": {
                    "verse_nr": "19",
                    "verse": "Wala sing bulong sa imo mga samad, kag ang imo mga pilas indi na mag-ayo. Ang tanan nga nakabati sang balita nahanungod sang imo kalaglagan nagapamalakpak sa kalipay. May nakapalagyo bala sang imo wala katapusan nga kapintas?"
                }
            }
        }
    }
}