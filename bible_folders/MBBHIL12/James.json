{
    "version": "MBBHIL12",
    "book_name": "James",
    "book_nr": "59",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Ako si Santiago, isa ka alagad sang Dios kag ni Ginoong Jesu-Cristo, nagaabiabi sa tanan nga mga katawhan sang Dios nga nag-alaplaag sa bug-os nga kalibutan."
                },
                "2": {
                    "verse_nr": "2",
                    "verse": "Mga utod ko, kabiga ninyo nga mapalaron gid kamo kon ang tanan nga sahi sang mga pagtilaw mag-abot sa inyo"
                },
                "3": {
                    "verse_nr": "3",
                    "verse": "kay nakahibalo kamo nga kon ang inyo pagtuo magdaog sa pag-atubang sina nga mga pagtilaw, ang resulta sina amo nga manginmalig-on kamo."
                },
                "4": {
                    "verse_nr": "4",
                    "verse": "Pat-ura ninyo nga ini nga kalig-on magpadayon, nga wala sing pag-untat, agod nga manginhimpit kamo kag manginbug-os nga wala sing kakulangan."
                },
                "5": {
                    "verse_nr": "5",
                    "verse": "Pero kon may yara sa inyo nga kulang sa kaalam, dapat sia magpangamuyo sa Dios, kag ang Dios magahatag sini sa iya, tungod kay ang Dios maalwan kag nagahatag sing bugana sa tanan."
                },
                "6": {
                    "verse_nr": "6",
                    "verse": "Pero kon kamo nagapangamuyo, dapat kamo magtuo kag indi gid kamo magpangduhaduha. Kay ang bisan sin-o nga nagapangduhaduha kasubong sang balod sa dagat nga ginapalid kag ginahuyop sang hangin."
                },
                "7": {
                    "verse_nr": "7",
                    "verse": "Ina nga sahi sang tawo wala sang tinindugan kag indi pat-ud ang iya ginahimo, gani indi sia dapat maghunahuna nga sia may pagabatunon nga bisan ano halin sa Ginoo."
                },
                "8": {
                    "verse_nr": "8",
                    "verse": "Ina nga sahi sang tawo wala sang tinindugan kag indi pat-ud ang iya ginahimo, gani indi sia dapat maghunahuna nga sia may pagabatunon nga bisan ano halin sa Ginoo."
                },
                "9": {
                    "verse_nr": "9",
                    "verse": "Ang imol nga utod dapat magkalipay kon ang Dios magbayaw sa iya"
                },
                "10": {
                    "verse_nr": "10",
                    "verse": "kag ang manggaranon nga utod dapat man magkalipay kon ang Dios magpaubos sa iya. Kay ang manggaranon magataliwan kaangay sang bulak sa latagon."
                },
                "11": {
                    "verse_nr": "11",
                    "verse": "Ang adlaw nagataas nga may masingkal nga kainit, kag nagalaya sang tanom; ang iya bulak nagakahulog kag ang iya katahom madula. Subong man, ang manggaranon nga tawo malaglag samtang masako sia sa iya mga hilikuton."
                },
                "12": {
                    "verse_nr": "12",
                    "verse": "Malipayon ang tawo nga matutom sa gihapon bisan ginatilawan, kay sa tapos sia matilawan, ihatag sa iya ang kabuhi nga wala sang katapusan, ang balos nga gintigana sang Dios sa mga nagahigugma sa iya."
                },
                "13": {
                    "verse_nr": "13",
                    "verse": "Kon ang isa ka tawo ginasulay, indi sia dapat magsiling, \u201cIni nga pagsulay nagahalin sa Dios.\u201d Kay ang Dios indi masulay sa paghimo sing malain, kag sia mismo wala nagasulay sa kay bisan sin-o."
                },
                "14": {
                    "verse_nr": "14",
                    "verse": "Pero ang tawo ginasulay kon ginaguyod sia kag ginasiod sang iya malaut nga handom."
                },
                "15": {
                    "verse_nr": "15",
                    "verse": "Dayon ang iya malaut nga handom nagapanamkon kag nagaanak sang sala. Kag kon ang sala hamtong na, nagadala ini sang kamatayon."
                },
                "16": {
                    "verse_nr": "16",
                    "verse": "Hinigugma ko nga mga utod, indi kamo magpabuang sa iban!"
                },
                "17": {
                    "verse_nr": "17",
                    "verse": "Ang tagsa ka maayo nga dulot kag ang tagsa ka himpit nga bugay nagagikan sa langit; nagahalin ini sa Dios, nga Manunuga sang langitnon nga mga kapawa. Wala sia nagabaylo kag wala sia nagatalikod ukon nagabiya sa aton sa kadudulman."
                },
                "18": {
                    "verse_nr": "18",
                    "verse": "Sa iya kaugalingon nga kabubot-on, ginhimo niya kita nga iya mga anak paagi sa pulong sang kamatuoran, agod nga manginnahauna kita sa tanan niya nga mga tinuga."
                },
                "19": {
                    "verse_nr": "19",
                    "verse": "Dumdoma ninyo ini, hinigugma ko nga mga utod! Magmaabtik kamo sa pagpamati, pero indi kamo magdasudaso sa paghambal kag indi magmadali sa pagpangakig."
                },
                "20": {
                    "verse_nr": "20",
                    "verse": "Kay ang kaakig sang tawo indi makatuman sang matarong nga tinutuyo sang Dios."
                },
                "21": {
                    "verse_nr": "21",
                    "verse": "Gani, bayai ninyo ang inyo mahigko nga pamatasan kag ang inyo tanan nga malaut nga pagginawi. Itugyan ang inyo kaugalingon sa Dios kag batuna ninyo ang pulong nga iya ginatanom sa inyo mga tagipusoon, nga sarang makaluwas sa inyo."
                },
                "22": {
                    "verse_nr": "22",
                    "verse": "Indi pagbuanga ang inyo kaugalingon paagi sa pagpamati lamang sang iya mga pulong, kundi ibutang ninyo ini sa buhat."
                },
                "23": {
                    "verse_nr": "23",
                    "verse": "Kay ang bisan sin-o nga nagapamati sa pulong kag wala niya ini ginabutang sa buhat kaangay sa isa ka tawo nga nagapang-espeho kag makita niya ang iya kaugalingon nga kahimtangan."
                },
                "24": {
                    "verse_nr": "24",
                    "verse": "Ginatan-aw niya ang iya kaugalingon kag dayon nagalakat, kag sa gilayon malipatan niya kon daw ano ang iya hitsura."
                },
                "25": {
                    "verse_nr": "25",
                    "verse": "Pero ang bisan sin-o nga nagausisa sing maid-id sa himpit nga kasugoan nga nagahilway sa mga tawo, kag nagapadayon sa pagbantay sini, kag indi lamang nagapamati kag nagakalipat sini, kundi iya ini ginabutang sa buhat, ina nga tawo pagabendisyunan sang Dios sa iya mga ginahimo."
                },
                "26": {
                    "verse_nr": "26",
                    "verse": "Kon ang isa ka tawo nagahunahuna nga sia diosnon, pero wala nagapugong sang iya dila, ang pagtoluohan sini nga tawo wala sing pulos kag ginadayaan lang niya ang iya kaugalingon."
                },
                "27": {
                    "verse_nr": "27",
                    "verse": "Ang putli kag wala sing dagta nga pagtoluohan nga ginakabig sang Dios nga Amay amo ini: ang pagsapupo sa mga ilo kag sa mga balo sa ila pag-antos, kag sa pagtipig sang iya kaugalingon sa mga kagarukan sang kalibutan."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Mga utod ko, subong mga tumoluo sang aton Ginoong Jesu-Cristo, ang Ginoo nga aton ginapasidunggan, indi ninyo pagpasulabiha ang tawo tungod sang inyo makita sa iya."
                },
                "2": {
                    "verse_nr": "2",
                    "verse": "Abi may duha ka tawo nga magkadto sa inyo pagtililipon: ang isa manggaranon nga nagasuksok sang singsing nga bulawan kag nagabayo sing malahalon, kag ang isa imol nga nagabayo sang gision."
                },
                "3": {
                    "verse_nr": "3",
                    "verse": "Kon ginapasulabi ninyo ang isa nga nakabayu sing malahalon kag nagasiling sa iya, \u201cPungko ka diri sa labing maayo nga pulongkuan,\u201d pero nagasiling kamo sa imol nga tawo, \u201cTindog ka dira ukon pungko ka diri sa salog sa akon tiilan,\u201d"
                },
                "4": {
                    "verse_nr": "4",
                    "verse": "ti may pinilian kamo kag ang inyo mga paghukom nasandig sa malaut nga mga tinutuyo."
                },
                "5": {
                    "verse_nr": "5",
                    "verse": "Pamati kamo, hinigugma ko nga mga utod! Ginpili sang Dios ang mga imol sining kalibutan agod nga magmanginmanggaranon sila sa pagtuo, kag maangkon nila ang Ginharian nga iya ginsaad sa mga nagahigugma sa iya."
                },
                "6": {
                    "verse_nr": "6",
                    "verse": "Pero kamo inyo nagapakahuya sa mga imol! Sin-o bala ang nagapigos kag nagasumbong sa inyo sa hukmanan? Indi bala ang mga manggaranon?"
                },
                "7": {
                    "verse_nr": "7",
                    "verse": "Sila amo ang nagapakamalaut sang talahuron nga ngalan nga ginhatag sa inyo."
                },
                "8": {
                    "verse_nr": "8",
                    "verse": "Maayo ang inyo ginahimo kon ginatuman ninyo ang kasugoan sang Ginharian, nga yara makita sa kasulatan, \u201cHigugmaa ang imo isigkatawo subong sang imo kaugalingon.\u201d"
                },
                "9": {
                    "verse_nr": "9",
                    "verse": "Pero kon ginapasulabi ninyo ang isa ka tawo suno lamang sa inyo nakita sa iya, nakasala kamo kag ang Kasugoan nagakondenar sa inyo subong isa nga nakalapas sang kasugoan."
                },
                "10": {
                    "verse_nr": "10",
                    "verse": "Ang bisan sin-o nga nagatuman sang bug-os nga Kasugoan, pero nakalapas sang isa gid lang ka sugo, nakalapas sang bug-os nga Kasugoan."
                },
                "11": {
                    "verse_nr": "11",
                    "verse": "Kay ang nagsiling, \u201cIndi ka magpanginbabayi ukon magpanginlalaki,\u201d amo man ang nagsiling, \u201cIndi ka magpatay.\u201d Bisan wala ka nagapanginbabayi ukon nagapanginlalaki, ginlapas mo ang kasugoan kon ikaw makapatay."
                },
                "12": {
                    "verse_nr": "12",
                    "verse": "Gani maghambal kag magginawi kamo subong mga tawo nga pagahukman sang kasugoan nga nagahilway sa tawo."
                },
                "13": {
                    "verse_nr": "13",
                    "verse": "Kay ang Dios sa iya paghukom indi magkaluoy sa tawo nga indi maluloy-on, pero ang kaluoy nagadaog sa paghukom."
                },
                "14": {
                    "verse_nr": "14",
                    "verse": "Mga utod ko, ano bala ang makuha sang tawo sa iya pagsiling, \u201cMay pagtuo ako,\u201d kon ang iya mga binuhatan wala nagapamatuod sini? Makaluwas bala sa iya ina nga pagtuo?"
                },
                "15": {
                    "verse_nr": "15",
                    "verse": "Abi may mga utod nga lalaki ukon babayi nga nagakinahanglan sing bayu kag ginakulang sa ila pagkaon"
                },
                "16": {
                    "verse_nr": "16",
                    "verse": "ano bala ang pulos kon magsiling ka lang sa ila, \u201cKabay pa nga mag-ayo ang imo kahimtangan! Magpainit-init ka kag magkaon sing madamo,\u201d kag wala mo man sila ginahatagi sang ila mga kinahanglanon?"
                },
                "17": {
                    "verse_nr": "17",
                    "verse": "Amo man ini sa pagtuo: kon wala ini ginaupdi sing maayo nga mga buhat, ini nga pagtuo patay."
                },
                "18": {
                    "verse_nr": "18",
                    "verse": "Pero ayhan may magasiling, \u201cIkaw may pagtuo kag ako may mga binuhatan.\u201d Sabton ko sia, \u201cIpakita sa akon kon paano nga makatuo ka nga wala sing mga binuhatan kag ipakita ko sa imo ang akon pagtuo paagi sa akon mga binuhatan.\u201d"
                },
                "19": {
                    "verse_nr": "19",
                    "verse": "Nagatuo ka bala nga may isa lamang ka Dios? Maayo gid! Ang mga demonyo nagatuo man sina kag nagakulurog sa kahadlok."
                },
                "20": {
                    "verse_nr": "20",
                    "verse": "Buangbuang! Luyag ka bala nga ipakita ko sa imo nga ang pagtuo nga wala sing mga binuhatan wala sing pulos?"
                },
                "21": {
                    "verse_nr": "21",
                    "verse": "Paano bala ginbaton sang Dios ang aton amay nga si Abraham? Paagi sa iya mga binuhatan, sang paghalad niya sang iya anak nga si Isaac sa altar."
                },
                "22": {
                    "verse_nr": "22",
                    "verse": "Wala mo bala matalupangdi? Ang iya pagtuo nagapanghikot upod sa iya mga binuhatan kag ang iya pagtuo nanginhimpit paagi sa iya mga binuhatan."
                },
                "23": {
                    "verse_nr": "23",
                    "verse": "Kag nanginmatuod ang kasulatan nga nagasiling, \u201cSi Abraham nagtuo sa Dios, kag tungod sini ginbaton sia sang Dios subong matarong nga tawo.\u201d Gani si Abraham gintawag nga abyan sang Dios."
                },
                "24": {
                    "verse_nr": "24",
                    "verse": "Gani, inyo makita nga ang isa ka tawo ginabaton sang Dios paagi sa iya mga binuhatan, kag indi lang tungod sang iya pagtuo."
                },
                "25": {
                    "verse_nr": "25",
                    "verse": "Amo man ini ang natabo kay Rahab, ang babayi nga nagbaligya sang iya dungog. Ginbaton sia sang Dios tungod sang iya mga binuhatan, paagi sa iya pagbaton sang mga espiya nga Israelinhon kag pagbulig sa ila sa pagpalagyo paagi sa lain nga dalan."
                },
                "26": {
                    "verse_nr": "26",
                    "verse": "Gani, subong nga ang lawas nga wala sing espiritu patay, amo man ang pagtuo kon wala sing mga binuhatan."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Mga utod ko, madamo sa inyo ang indi dapat manginmanunodlo, kay nakahibalo kamo nga kita nga mga manunodlo pagahukman sing labi pa kaid-id sang sa iban."
                },
                "2": {
                    "verse_nr": "2",
                    "verse": "Sa masunson kita tanan nagasayop. Ang wala nagasayop sa iya ginahambal isa ka himpit nga tawo, kag sarang man makapugong sang iya bug-os nga kaugalingon."
                },
                "3": {
                    "verse_nr": "3",
                    "verse": "Ginabusalan naton ang kabayo agod nga magtuman ini sa aton, kag sarang naton ini mapakadto sa bisan diin nga luyag naton."
                },
                "4": {
                    "verse_nr": "4",
                    "verse": "Ukon dumdoma bala ninyo ang isa ka sakayan: bisan daku ini, kag ginapalid sang mabaskog nga hangin, pero ginapalisoliso ini sang diutay kaayo nga timon, kag nagakadto sa bisan diin nga luyag sang timonil pakadtuon."
                },
                "5": {
                    "verse_nr": "5",
                    "verse": "Amo man ini ang inyo dila: diutay lang ini, pero sarang makapabugal sang dalagku nga mga butang.\nDumdoma lang bala ninyo kon daw ano kalapad nga kagulangan ang masunog sang isa ka diutay nga kalayo."
                },
                "6": {
                    "verse_nr": "6",
                    "verse": "Kag ang dila kaangay sang kalayo. Isa ini ka kalibutan sang kalautan nga yara sa aton mga lawas kag nagadagta sang aton bug-os nga lawas. Nagasunog ini sang bug-os nga lakat sang aton pangabuhi paagi sa kalayo nga naghalin gid sa impierno."
                },
                "7": {
                    "verse_nr": "7",
                    "verse": "Sarang makaanta ang tawo kag iya maanta ang tanan nga mga tinuga: ang talunon nga mga sapat kag mga pispis, ang mga sapat nga nagasaog kag mga isda."
                },
                "8": {
                    "verse_nr": "8",
                    "verse": "Pero wala pa gid sing may nakaanta sang dila. Malaut ini kag indi mapunggan, kag puno sang makamamatay nga hilo."
                },
                "9": {
                    "verse_nr": "9",
                    "verse": "Ginagamit naton ini sa pagpasalamat sa aton Ginoo kag Amay, kag sa pagpakamalaut man sang aton isigkatawo, nga gintuga sa imahen sang Dios."
                },
                "10": {
                    "verse_nr": "10",
                    "verse": "Ang mga pulong sang pagpasalamat kag pagpakamalaut nagagwa sa amo man nga baba. Mga utod ko, ini indi dapat mahanabo."
                },
                "11": {
                    "verse_nr": "11",
                    "verse": "Wala sing tubig nga matam-is kag mapait nga nagagwa sa isa lang ka tuboran."
                },
                "12": {
                    "verse_nr": "12",
                    "verse": "Mga utod ko, ang higera indi makapamunga sing mga olivo, ang balagon sang ubas indi makapamunga sing higos, ukon ang tubig sang dagat makahatag sing matab-ang nga tubig."
                },
                "13": {
                    "verse_nr": "13",
                    "verse": "May yara bala sa inyo nga maalam kag mahinangpanon? Kinahanglan pamatud-an niya ini paagi sa iya maayo nga kabuhi, kag maayo nga mga binuhatan nga nahimo nga may pagpaubos kag kaalam."
                },
                "14": {
                    "verse_nr": "14",
                    "verse": "Pero kon sa inyo tagipusoon tama kamo kahisa, mahinakiton kag maiyaiyahon, ti indi kamo magpabugal kag magbinutig sa pagtabon sang kamatuoran."
                },
                "15": {
                    "verse_nr": "15",
                    "verse": "Ini nga sahi sang kaalam wala nagahalin sa langit, kundi iya ini sang kalibutan. Yawan-on ini kag indi espirituhanon."
                },
                "16": {
                    "verse_nr": "16",
                    "verse": "Kay kon diin may kahisa kag pagkamaiyaiyahon, may kinagamo man kag tanan nga sahi sang kalaut."
                },
                "17": {
                    "verse_nr": "17",
                    "verse": "Pero una sa tanan, ang kaalam nga halin sa langit putli. Mahidaiton man ini, malulo kag mainabyanon. Puno ini sing kaluoy kag nagapatubas sang maayo nga mga buhat. Wala ini sing pinilian kag pagkahipokrito."
                },
                "18": {
                    "verse_nr": "18",
                    "verse": "Ang kaayo amo ang patubas sang mga binhi nga gintanom sa paghidait sang mga nagapaluntad sang paghidait."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Sa diin bala nagahalin ang tanan nga pag-ilinaway kag pagbinaisay sa tunga ninyo? Nagahalin ini sa inyo lawasnon nga mga handom sa pagpangalipay, nga nagailinaway pirme sa sulod ninyo."
                },
                "2": {
                    "verse_nr": "2",
                    "verse": "Nagahandom kamo sang madamo nga mga butang, pero indi ninyo ini maangkon, gani handa kamo sa pagpatay. Nagakaibog kamo kag indi ninyo ini matigayon, gani nagasinuay kag nagailinaway kamo. Indi ninyo maangkon ang inyo luyag, tungod kay wala ninyo ini ginapangayo sa Dios."
                },
                "3": {
                    "verse_nr": "3",
                    "verse": "Kag kon nagapangayo kamo, wala kamo ginahatagi, tungod kay ang inyo mga tinutuyo malain. Ginapangayo ninyo ini nga mga butang para sa inyo kaugalingon nga kalipayan."
                },
                "4": {
                    "verse_nr": "4",
                    "verse": "Mga tawo nga di-matutom! Wala bala kamo makahibalo nga kon kamo abyan sang kalibutan kaaway kamo sang Dios? Ang bisan sin-o nga nagapakig-abyan sa kalibutan manginkaaway sang Dios."
                },
                "5": {
                    "verse_nr": "5",
                    "verse": "Indi kamo maghunahuna nga wala sing kamatuoran ang kasulatan nga nagasiling, \u201cAng espiritu nga ginhatag sang Dios sa aton puno sing kaimon.\u201d"
                },
                "6": {
                    "verse_nr": "6",
                    "verse": "Pero ang kaayo nga ginapakita sang Dios labi pa gid kadako. Kay ang kasulatan nagasiling, \u201cGinasumpo sang Dios ang bugalon, pero ginapakita niya ang iya kaayo sa mga mapainuboson.\u201d"
                },
                "7": {
                    "verse_nr": "7",
                    "verse": "Gani magpasakop kamo sa Dios. Sumponga ninyo ang Yawa, kag magapalagyo sia sa inyo."
                },
                "8": {
                    "verse_nr": "8",
                    "verse": "Magpalapit kamo sa Dios, kag ang Dios magapalapit sa inyo. Mga makasasala, magpanghinaw kamo sang inyo mga kamot! Mga hipokrito, tinloi ang inyo mga tagipusoon!"
                },
                "9": {
                    "verse_nr": "9",
                    "verse": "Magpangasubo kamo, maghibi kag magpanalambiton. Bayluhi ang inyo pagkadlaw sing paghibi, kag ang inyo kalipay sing kasubo!"
                },
                "10": {
                    "verse_nr": "10",
                    "verse": "Magpaubos kamo sa presensya sang Ginoo, kag iya kamo bayawon."
                },
                "11": {
                    "verse_nr": "11",
                    "verse": "Mga utod ko, indi kamo maghambal sing malain batok sa isa kag isa. Ang bisan sin-o nga nagahambal sing malain batok sa iya utod ukon nagahukom sa iya, nagahambal sing malain batok sa Kasugoan kag nagahukom sang Kasugoan. Kon nagahukom ka sang Kasugoan, ti wala na ikaw nagatuman sang Kasugoan, kundi nagahukom sini."
                },
                "12": {
                    "verse_nr": "12",
                    "verse": "Ang Dios lamang amo ang manughatag sang kasugoan kag manughukom sang mga tawo. Sia lamang ang makaluwas kag makalaglag. Sin-o bala ikaw nga maghukom sa imo isigkatawo?"
                },
                "13": {
                    "verse_nr": "13",
                    "verse": "Karon pamati kamo sa akon, kamo nga nagasiling, \u201cSubong nga adlaw ukon buas magakadto kita sa isa ka siudad. Didto kita maestar sing isa ka tuig, manegosyo kag mangita sing madamo nga kwarta.\u201d"
                },
                "14": {
                    "verse_nr": "14",
                    "verse": "Wala gani kamo makahibalo kon ano ang matabo sa inyo sa buas! Kay kaangay kamo sang manipis nga ambon, nga nagapakita sa indi lamang madugay kag nagakawala."
                },
                "15": {
                    "verse_nr": "15",
                    "verse": "Sa baylo, amo ini ang dapat ninyo isiling: \u201cKon itugot sang Ginoo, magakabuhi kita kag magahimo sini ukon sina.\u201d"
                },
                "16": {
                    "verse_nr": "16",
                    "verse": "Pero karon nagapabugal kamo, kag nagapadayawdayaw. Ina tanan nga pagpadayawdayaw malain."
                },
                "17": {
                    "verse_nr": "17",
                    "verse": "Gani, ang tawo nga nakahibalo sang maayo nga dapat niya himuon kag wala niya ginahimo ini nagapakasala."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Kag karon, kamo nga mga manggaranon, magpamati kamo sa akon! Maghibi kag magpanalambiton kamo bangod sa mga kamusmosan nga magaabot sa inyo!"
                },
                "2": {
                    "verse_nr": "2",
                    "verse": "Nagakadunot ang inyo mga manggad, kag ginaut-ot sang sapatsapat ang inyo mga bayu."
                },
                "3": {
                    "verse_nr": "3",
                    "verse": "Ang inyo mga bulawan kag pilak ginatuktokan, kag ini nga tuktok magapanaksi batok sa inyo, kag magalaglag sa inyo kaangay sang kalayo. Nakatipon kamo sang inyo mga manggad sa sining katapusan nga mga inadlaw."
                },
                "4": {
                    "verse_nr": "4",
                    "verse": "Wala ninyo pagsuholi ang mga tawo nga nagpangabudlay sa inyo mga uma. Pamatii ninyo ang ila mga reklamo! Ang paghinibi sang mga nagpang-ani sang inyo patubas nakalambot sa palamatin-an sang Dios, ang Ginoo nga Makagagahom."
                },
                "5": {
                    "verse_nr": "5",
                    "verse": "Ang inyo pagkabuhi diri sa duta puno sing pagpatuyang kag pagpangalipay. Ginpatambok ninyo ang inyo kaugalingon kaangay sang mga baka ukon mga karnero para sa adlaw sang pag-ihaw."
                },
                "6": {
                    "verse_nr": "6",
                    "verse": "Ginkondenar kag ginpamatay ninyo ang matarong nga mga tawo kag wala gid sila magbato sa inyo."
                },
                "7": {
                    "verse_nr": "7",
                    "verse": "Gani, mga utod ko, magpailob kamo tubtob sa pag-abot sang Ginoo. Tan-awa ninyo kon ano ang pagpailob sang mangungoma samtang ginahulat niya ang iya hamili nga patubas. Nagahulat sia sing mapainulobon sang nahauna kag ulihi nga ulan."
                },
                "8": {
                    "verse_nr": "8",
                    "verse": "Kamo man dapat magpailob. Indi pagdulaa ang inyo paglaom, kay ang adlaw sang pag-abot sang Ginoo malapit na."
                },
                "9": {
                    "verse_nr": "9",
                    "verse": "Mga utod ko, indi kamo magbinasulay, agod nga ang Dios indi maghukom sa inyo. Ang Hukom malapit na, kag manugsulod na."
                },
                "10": {
                    "verse_nr": "10",
                    "verse": "Mga utod ko, dumdoma ninyo ang mga propeta nga naghambal sa ngalan sang Ginoo. Sunda ninyo sila nga mga ehemplo sang mapainuboson nga pagbatas tungod sang pag-antos."
                },
                "11": {
                    "verse_nr": "11",
                    "verse": "Ginkabig naton sila nga malipayon, tungod kay sila nagbatas. Nabatian ninyo ang pagpailob ni Job, kag nahibaluan man ninyo kon paano nga ginbuligan sia sang Ginoo sa katapusan. Kay ang Ginoo maluloy-on kag maayo."
                },
                "12": {
                    "verse_nr": "12",
                    "verse": "Mga utod ko, labaw sa tanan, indi kamo magsumpa kon kamo magsaad. Indi kamo magsumpa sa langit, ukon sa duta, ukon sa iban pa nga mga butang. Magsiling lamang kamo sing \u201cHuo\u201d kon ang luyag ninyo silingon huo, kag \u201cIndi\u201d kon ang luyag ninyo silingon indi, agod nga indi kamo paghukman sang Dios."
                },
                "13": {
                    "verse_nr": "13",
                    "verse": "May yara bala sa inyo nga nagaantos? Dapat sia magpangamuyo. May yara bala sa inyo nga malipayon? Dapat magkanta sia sing mga pagdayaw."
                },
                "14": {
                    "verse_nr": "14",
                    "verse": "May yara bala sa inyo nga nagamasakit? Dapat magtawag sia sang mga katigulangan sang iglesia nga magapangamuyo para sa iya kag magahaplas sa iya sang lana sang olivo sa ngalan sang Ginoo."
                },
                "15": {
                    "verse_nr": "15",
                    "verse": "Ini nga pangamuyo nga nahimo sa pagtuo magaayo sang nagamasakit, ang Ginoo magaayo sa iya, kag magapatawad sang iya mga sala nga nahimo."
                },
                "16": {
                    "verse_nr": "16",
                    "verse": "Gani, magtuaray kamo sang inyo mga sala, kag magpangamuyoay kamo, agod nga mag-ayo kamo. Kay ang pangamuyo sang matarong nga tawo may daku nga gahom."
                },
                "17": {
                    "verse_nr": "17",
                    "verse": "Si Elias tawo man kaangay sa aton. Nagpangamuyo sia sing hugot gid nga indi mag-ulan, kag wala mag-ulan sa sulod sang tatlo ka tuig kag tunga."
                },
                "18": {
                    "verse_nr": "18",
                    "verse": "Nagpangamuyo sia liwat, kag nag-ulan sing mabunok kag sa liwat ang duta nagpatubas."
                },
                "19": {
                    "verse_nr": "19",
                    "verse": "Mga utod ko, kon may yara sa inyo nga nagtalang sa kamatuoran, kag may isa nga magpabalik sa iya"
                },
                "20": {
                    "verse_nr": "20",
                    "verse": "dumdoma ninyo ini: ang bisan sin-o nga nagapabalik sang isa ka makasasala halin sa iya malaut nga pagginawi magaluwas sang kalag sadto nga makasasala sa kamatayon, kag mapatawad ang madamo nga mga sala."
                }
            }
        }
    }
}