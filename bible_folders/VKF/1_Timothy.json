{
    "version": "VKF",
    "book_name": "1 Timothy",
    "book_nr": "54",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Se mwen menm P\u00f2l, apot Jezikris la, k ap salye nou. Mwen se yon apot sou baz k\u00f2mandman Bondye, Sov\u00e8 nou, ansanm ak Jezikris, sous esperans nou an."
                },
                "2": {
                    "verse_nr": "2",
                    "verse": "M ap ekri w l\u00e8t sa a, Timote, pitit mwen nan lafwa, ki tankou yon pitit ki soti nan zantray mwen. Se pou Bondye Papa a, ansanm ak Jezikris, Seny\u00e8 nou an, beni w ak anpil gras, mizerik\u00f2d epi lap\u00e8."
                },
                "3": {
                    "verse_nr": "3",
                    "verse": "Av\u00e8tisman kont fo doktrin - Menm jan m te di w deja l\u00e8 m t ap pati al Masedw\u00e0n nan, se pou ou rete nan Ef\u00e8z. Gen k\u00e8k moun nan vil la k ap anseye doktrin ki pa vre, se pou w egzije yo sispann f\u00e8 sa."
                },
                "4": {
                    "verse_nr": "4",
                    "verse": "Di yo pou yo sispann p\u00e8di tan yo nan rakonte istwa pase ki pa menm gen sans, ak nan f\u00e8 lis non gran gran paran yo, sa p ap itil yo anyen. Bagay sa yo se nan vye diskisyon y ap lage nou. Yo pa f\u00e8 travay Bondye a avanse, yon travay ki f\u00e8t s\u00e8lman pa lafwa."
                },
                "5": {
                    "verse_nr": "5",
                    "verse": "Objektif l\u00f2d sa a, se pou yo ka gen lanmou ki soti nan yon k\u00e8 ki pw\u00f2p, ak yon konsyans ki kl\u00e8 epi nan yon lafwa ki sens\u00e8."
                },
                "6": {
                    "verse_nr": "6",
                    "verse": "Gen ladan yo ki gentan rate objektif sa a nan ans\u00e8yman y ap bay yo. Konsa, yo lage k\u00f2 yo nan yon bann diskisyon ki pa itil ditou."
                },
                "7": {
                    "verse_nr": "7",
                    "verse": "Yo vle pou moun konsidere yo k\u00f2m moun k ap anseye lalwa, men yo pa konn sa y ap di. Yo pa menm konprann anyen nan sa yo di yo konnen tr\u00e8 byen an."
                },
                "8": {
                    "verse_nr": "8",
                    "verse": "Nou konnen lalwa se yon bon bagay, si ou s\u00e8vi av\u00e8 l jan sa dwe f\u00e8t."
                },
                "9": {
                    "verse_nr": "9",
                    "verse": "Nou konnen tou, lalwa pa f\u00e8t pou moun k ap f\u00e8 zaf\u00e8 yo jan Bondye vle. Li f\u00e8t pou reb\u00e8l ki kont regleman yo epi ki refize obeyi yo. Li f\u00e8t pou moun k ap f\u00e8 peche, ki pa renmen Bondye ni bagay ki f\u00e8 Bondye plezi. Li f\u00e8t pou moun k ap touye manman ak papa yo ak pou moun k ap asasinen moun."
                },
                "10": {
                    "verse_nr": "10",
                    "verse": "Lalwa f\u00e8t pou moun k ap f\u00e8 peche seksy\u00e8l, pou gason k ap f\u00e8 s\u00e8ks ak l\u00f2t gason osinon, pou moun k ap vann moun pou f\u00e8 esklav. Li f\u00e8t pou moun k ap bay manti, moun k ap f\u00e8 fo s\u00e8man pou twonpe moun, ak tout l\u00f2t moun ki kont vr\u00e8 ans\u00e8yman Bondye yo."
                },
                "11": {
                    "verse_nr": "11",
                    "verse": "Ans\u00e8yman sa a f\u00e8 pati B\u00f2n Nouv\u00e8l Bondye ki gen anpil benediksyon an te konfye m pou m anonse a. B\u00f2n Nouv\u00e8l sa a f\u00e8 laglwa Bondye par\u00e8t akl\u00e8."
                },
                "12": {
                    "verse_nr": "12",
                    "verse": "Rem\u00e8siman pou mizerik\u00f2d Bondye - Mwen rem\u00e8sye Seny\u00e8 nou an, Jezikris, paske li f\u00e8 m konfyans, li pran m pou m s\u00e8vi l. Epi li ban m f\u00f2s pou m f\u00e8 sa."
                },
                "13": {
                    "verse_nr": "13",
                    "verse": "Poutan, anvan sa, mwen te f\u00e8 l anpil mal, mwen te p\u00e8sekite moun pa l yo, mwen te yon nonm \u00f2geye epi vyolan. Men Bondye f\u00e8 m gras, mwen t ap aji nan inyorans, se te anvan m te kw\u00e8 nan Jezi."
                },
                "14": {
                    "verse_nr": "14",
                    "verse": "Men Seny\u00e8 a f\u00e8 m anpil gras. Epi, av\u00e8k fav\u00e8 li, li ban m lafwa ak lanmou tou ki genyen nan Kris la, nan Jezi."
                },
                "15": {
                    "verse_nr": "15",
                    "verse": "Mesaj sa a se verite a, nou dwe resevwa l san ezite: Jezikris te vin nan lemonn pou l sove pech\u00e8 yo. Mwen menm, mwen se premye nan yo."
                },
                "16": {
                    "verse_nr": "16",
                    "verse": "Men, Jezi f\u00e8 m gras, li s\u00e8vi ak mwen pou montre kijan l gen pasyans. Li f\u00e8 m tounen yon egzanp pou moun ki dwe kw\u00e8 nan li, pou yo kapab genyen lavi et\u00e8n\u00e8l."
                },
                "17": {
                    "verse_nr": "17",
                    "verse": "Pou Wa k ap renye pou tout tan an, ki pa kapab mouri a, Wa je moun pa kapab w\u00e8 a, ki se s\u00e8l Bondye a, se pou tout moun ba l glwa, on\u00e8 pou tout let\u00e8nite! Am\u00e8n!"
                },
                "18": {
                    "verse_nr": "18",
                    "verse": "Se sa m ap mande w f\u00e8, Timote, pitit mwen, dapre pwofesi ki te f\u00e8t sou ou yo. Mwen vle w sonje yo, pou toujou kenbe f\u00e8m nan batay w ap mennen pou sa ki byen."
                },
                "19": {
                    "verse_nr": "19",
                    "verse": "Kontinye f\u00e8 Bondye konfyans epi gade konsyans ou kl\u00e8. Gen k\u00e8k moun ki refize koute konsyans yo, sa f\u00e8 lafwa yo f\u00e8 nofraj."
                },
                "20": {
                    "verse_nr": "20",
                    "verse": "Pami moun sa yo, nou jwenn Imene ak Aleksann. Mwen livre yo bay Satan. Konsa, yo va aprann pou yo pa ensilte Bondye."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Bondye vle nou priye pou tout moun - Anvan tout bagay, mwen vle nou priye Bondye pou tout moun. Nou dwe adrese bay Bondye: rek\u00e8t, priy\u00e8, siplikasyon ansanm ak rem\u00e8siman pou yo."
                },
                "2": {
                    "verse_nr": "2",
                    "verse": "Nou dwe priye pou wa yo ak pou tout moun ki gen yon otorite k\u00e8lkonk. Nou dwe priye pou lid\u00e8 sa yo, pou nou kapab mennen yon lavi trankil, nan lap\u00e8, av\u00e8k resp\u00e8, yon lavi ki f\u00e8 lwanj pou Bondye toutbon vre epi ki f\u00e8 moun respekte yo."
                },
                "3": {
                    "verse_nr": "3",
                    "verse": "Se sa ki bon, epi se sa ki f\u00e8 Bondye Sov\u00e8 nou an plezi."
                },
                "4": {
                    "verse_nr": "4",
                    "verse": "Bondye vle pou tout moun sove, pou yo tout rive konnen verite a."
                },
                "5": {
                    "verse_nr": "5",
                    "verse": "Paske se yon s\u00e8l Bondye ki genyen. Epi se yon s\u00e8l ent\u00e8medy\u00e8 ki genyen ant Bondye ak l\u00e8z\u00f2m, se Jezikris, moun tankou tout moun."
                },
                "6": {
                    "verse_nr": "6",
                    "verse": "Li te bay lavi l pou peye pri liberasyon tout moun. Se mesaj sa a Bondye te bay nan tan li te chwazi pou sa."
                },
                "7": {
                    "verse_nr": "7",
                    "verse": "Se pout\u00e8t temwanyaj sa a, Bondye chwazi m pou f\u00e8 m yon predikat\u00e8, yon apot. Li ban m responsablite pou m anseye moun ki pa Jwif yo sa yo dwe kw\u00e8, pou m di yo verite a. Se pa manti m ap bay, sa m ap di a, se verite a."
                },
                "8": {
                    "verse_nr": "8",
                    "verse": "Ans\u00e8yman espesyal pou gason ak fi - Mwen vle pou tout mesye yo priye tout kote. Mesye sa yo dwe moun k ap viv pou f\u00e8 Bondye plezi epi k ap leve men yo devan Bondye san k\u00f2l\u00e8, san akwochay ak moun."
                },
                "9": {
                    "verse_nr": "9",
                    "verse": "Mwen vle medam yo abiye k\u00f2r\u00e8kteman. Yo dwe abiye yo yon fason ki f\u00e8 diyite yo epi ki senp, san kwafi konplike, bann bijou an \u00f2, p\u00e8l oubyen rad ki koute tw\u00f2 ch\u00e8 pou f\u00e8 moun w\u00e8 yo."
                },
                "10": {
                    "verse_nr": "10",
                    "verse": "Men se pou yo montre jan yo b\u00e8l nan bon bagay y ap f\u00e8. Se konsa tout medam ki di yo gen resp\u00e8 pou Bondye yo dwe ye."
                },
                "11": {
                    "verse_nr": "11",
                    "verse": "Yon madanm dwe koute epi aprann san f\u00e8 eskandal, av\u00e8k volonte pou yon obeyisans total."
                },
                "12": {
                    "verse_nr": "12",
                    "verse": "Mwen pa p\u00e8m\u00e8t yon madanm f\u00e8 mari l wont devan l\u00f2t moun nan fason l ap anseye l. Li pa dwe lak\u00f2z yon eskandal,"
                },
                "13": {
                    "verse_nr": "13",
                    "verse": "paske se Adan ki te f\u00e8t an premye, \u00c8v te f\u00e8t apre l."
                },
                "14": {
                    "verse_nr": "14",
                    "verse": "Epi tou, se pa Adan ki te kite yo twonpe l, men se madanm nan: li fin kite yo twonpe l epi li dezobeyi Bondye."
                },
                "15": {
                    "verse_nr": "15",
                    "verse": "Poutan, l ap sove pa mwayen pitit li. Men, f\u00f2k medam yo rete byen devwe pou Bondye nan lanmou epi mennen yon lavi senp ki f\u00e8 Bondye plezi."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Lid\u00e8 nan legliz yo - Men yon bagay ki s\u00e8ten: si yon moun vle pou l yon lid\u00e8 prensipal nan Legliz, se yon b\u00e8l bagay li vle f\u00e8."
                },
                "2": {
                    "verse_nr": "2",
                    "verse": "Men, f\u00f2k lid\u00e8 a san defo. Li dwe fid\u00e8l ak madanm li. Li dwe kontwole t\u00e8t li byen epi reflechi byen sou jan l ap mennen lavi l. Li dwe gen koutwazi lakay li. Li dwe pr\u00e8t pou l akeyi moun epi ede yo. Li dwe kapab anseye byen."
                },
                "3": {
                    "verse_nr": "3",
                    "verse": "Li pa dwe bw\u00e8 tw\u00f2p alk\u00f2l dekwa pou l sou, li pa dwe yon moun ki vyolan. Men li dwe kapab antann li ak moun, li dwe ap chache simen lap\u00e8 kote l pase, li pa dwe tw\u00f2 renmen lajan."
                },
                "4": {
                    "verse_nr": "4",
                    "verse": "Se pou l yon moun ki dirije kay li byen, epi se pou timoun li yo gen volonte pou obeyi, nan diyite."
                },
                "5": {
                    "verse_nr": "5",
                    "verse": "Paske, si yon moun pa kapab dirije pw\u00f2p mezon li, kijan l ap kapab pran swen Legliz Bondye a?"
                },
                "6": {
                    "verse_nr": "6",
                    "verse": "Li pa dwe you moun ki fenk konv\u00e8ti, pou l\u00f2g\u00e8y pa monte l nan t\u00e8t. Sa ta f\u00e8 l tonbe anba menm kondanasyon ki rez\u00e8ve pou Satan."
                },
                "7": {
                    "verse_nr": "7",
                    "verse": "F\u00f2k moun ki pa kretyen yo bay bon temwanyaj pou li. L\u00e8 sa a, p\u00e8s\u00f2n p ap pale l mal epi konsa, li p ap tonbe nan py\u00e8j satan mete pou li."
                },
                "8": {
                    "verse_nr": "8",
                    "verse": "L\u00f2t s\u00e8vit\u00e8 ak s\u00e8vant k ap ede yo - Se menm jan an tou, dyak yo dwe moun respektab epi moun ki rete kole ak verite a. Yo pa dwe bw\u00e8 dekwa pou yo sou, epi yo pa dwe ap chache f\u00e8 lajan nenp\u00f2t kijan."
                },
                "9": {
                    "verse_nr": "9",
                    "verse": "Yo dwe moun k ap swiv la verite ki te kache, verite Bondye vin revele nou kounye a ak konsyans yo pw\u00f2p."
                },
                "10": {
                    "verse_nr": "10",
                    "verse": "Se pou nou mete yo nan travay pou egzamine yo anvan. Apre sa, si nou pa gen anyen pou n repwoche yo, l\u00e8 sa a, yo va s\u00e8vi k\u00f2m dyak."
                },
                "11": {
                    "verse_nr": "11",
                    "verse": "Se menm bagay pou medam yo tou. Yo dwe moun ki f\u00e8 resp\u00e8 yo. Yo pa dwe nan pale moun mal. Yo dwe moun ki kontwole t\u00e8t yo byen, moun yo f\u00e8 konfyans nan tout bagay."
                },
                "12": {
                    "verse_nr": "12",
                    "verse": "Moun ki dyak yo, se moun ki fid\u00e8l ak madanm yo epi se pou yo kapab dirije timoun yo byen, ansanm tout fanmi yo."
                },
                "13": {
                    "verse_nr": "13",
                    "verse": "Moun ki f\u00e8 travay yo byen, moun va onore yo. Y ap rete byen f\u00e8m nan lafwa yo nan Jezikris."
                },
                "14": {
                    "verse_nr": "14",
                    "verse": "Sekr\u00e8 lavi nou - M ap ekri w, men m swete ale w\u00e8 w pa lontan."
                },
                "15": {
                    "verse_nr": "15",
                    "verse": "Konsa, si m ta pran yon ti tan anvan m vini, ou va konnen kijan pou ou konp\u00f2te w nan fanmi Bondye a, ki vle di Legliz Bondye vivan an. Se Legliz la ki kol\u00f2n ak fondasyon ki kenbe epi soutni verite a."
                },
                "16": {
                    "verse_nr": "16",
                    "verse": "Wi, Bondye montre nou sekr\u00e8 lavi ki f\u00e8 lwanj pou li yo. Se yon verite nou tout kapab aksepte: Nou te konnen Kris, l\u00e8 l te vin pran f\u00f2m yon moun; Sentespri a montre tout sa Jezi di l ye, se verite a; zanj yo te w\u00e8 l. Mesaj kons\u00e8nan Jezi a te preche pami tout nasyon yo; Moun toupatou sou lat\u00e8 kw\u00e8 nan li; Li monte nan sy\u00e8l epi li antre nan laglwa li."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Av\u00e8tisman kont fo dokt\u00e8 yo - Sentespri a f\u00e8 ekspr\u00e8, l\u00e8 l di: nan d\u00e8nye tan yo, gen moun k ap abandone lafwa. Y ap koute pito move lespri k ap twonpe yo ansanm ak anpil doktrin ki soti nan demon yo."
                },
                "2": {
                    "verse_nr": "2",
                    "verse": "Moun k ap anseye move bagay sa yo, yo se ipokrit, yo bay manti. Konsyans yo fin seche n\u00e8t."
                },
                "3": {
                    "verse_nr": "3",
                    "verse": "Y ap preskri pou moun pa marye, pou yo pa manje k\u00e8k nan manje Bondye f\u00e8 pou kwayan yo manje av\u00e8k rem\u00e8siman ansanm av\u00e8k moun yo ki konnen verite a."
                },
                "4": {
                    "verse_nr": "4",
                    "verse": "Paske tout sa Bondye kreye yo bon. Pa gen anyen pou n refize manje. S\u00e8lman, nou dwe rem\u00e8sye Bondye pou yo."
                },
                "5": {
                    "verse_nr": "5",
                    "verse": "Tout bagay vin pw\u00f2p devan Bondye nan lapriy\u00e8 ak deklarasyon Bondye f\u00e8."
                },
                "6": {
                    "verse_nr": "6",
                    "verse": "Yon bon s\u00e8vit\u00e8 Jezikris - Anseye fr\u00e8 ak s\u00e8 yo bagay sa yo. L\u00e8 sa a, ou ap yon bon s\u00e8vit\u00e8 pou Jezikris. Sa va montre kijan ou vin gen f\u00f2s pa mwayen paw\u00f2l verite ki chita konfyans nou nan Bondye, ansanm ak bon ans\u00e8yman ou ap swiv la."
                },
                "7": {
                    "verse_nr": "7",
                    "verse": "Men, voye jete vye istwa ki pa gen sans epi ki pa dak\u00f2 av\u00e8k verite a ki nan Bondye. Okontr\u00e8, antrene t\u00e8t ou nan bagay k ap f\u00e8 lwanj epi k ap f\u00e8 Bondye plezi."
                },
                "8": {
                    "verse_nr": "8",
                    "verse": "Ekz\u00e8sis fizik yo bon pou k\u00f2 a, se vre, men, l\u00e8 w f\u00e8 ekz\u00e8sis pou w f\u00e8 Bondye plezi, sa pi bon toujou. Paske li garanti w ni lavi kounye a, ni lavi et\u00e8n\u00e8l."
                },
                "9": {
                    "verse_nr": "9",
                    "verse": "Sa se yon bagay tout moun ta dwe aksepte san menm poze kesyon."
                },
                "10": {
                    "verse_nr": "10",
                    "verse": "Wi, n ap travay di, epi n ap konbat. Paske nou mete espwa nou nan Bondye vivan an. Se li menm ki Sov\u00e8 a pou tout moun, sitou pou moun ki kw\u00e8 yo."
                },
                "11": {
                    "verse_nr": "11",
                    "verse": "Se bagay sa yo pou w egzije epi anseye."
                },
                "12": {
                    "verse_nr": "12",
                    "verse": "Ou j\u00e8n, se vre, men pa kite p\u00e8s\u00f2n meprize w pou sa. Ou menm, montre yo ou se yon egzanp pou kwayan yo, nan jan ou pale, nan jan ou ap viv, nan jan ou gen lanmou, nan jan ou gen lafwa ak nan jan lavi w pw\u00f2p."
                },
                "13": {
                    "verse_nr": "13",
                    "verse": "Pandan w ap tann mwen vini, f\u00e8 ef\u00f2 pou w toujou li Bib la pou moun yo, ankouraje yo, epi anseye yo."
                },
                "14": {
                    "verse_nr": "14",
                    "verse": "Pa neglije s\u00e8vi ak don ou genyen an, don ou te resevwa pa mwayen pwofesi yo, l\u00e8 ansyen yo te poze men yo sou t\u00e8t ou a."
                },
                "15": {
                    "verse_nr": "15",
                    "verse": "F\u00e8 tout sa, ak anpil swen. Se s\u00e8lman sa pou w ap f\u00e8. L\u00e8 sa a, tout moun va w\u00e8 ki bon jan pwogr\u00e8 ou ap f\u00e8."
                },
                "16": {
                    "verse_nr": "16",
                    "verse": "F\u00e8 atansyon ak jan w ap viv, ak jan w ap anseye. Ou dwe fid\u00e8l nan yo. Wi, si w aji konsa, w ap sove t\u00e8t ou epi w ap sove moun k ap koute w yo tou."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Pa pale di ak granmoun gason yo. Men pale av\u00e8 yo menm jan ak papa w. Mesye ki pi j\u00e8n yo, pale av\u00e8k yo menm jan ou ta pale ak fr\u00e8 w."
                },
                "2": {
                    "verse_nr": "2",
                    "verse": "Medam ki granmoun yo, pale ak yo menm jan ak manman w. Medam ki pi j\u00e8n yo, trete yo menm jan ak s\u00e8 w, ak yon k\u00e8 ki pw\u00f2p."
                },
                "3": {
                    "verse_nr": "3",
                    "verse": "Pran swen v\u00e8v yo - Okipe v\u00e8v ki vr\u00e8man v\u00e8v yo ak resp\u00e8."
                },
                "4": {
                    "verse_nr": "4",
                    "verse": "Men si yon v\u00e8v gen pitit oubyen pitit pitit, f\u00f2k timoun yo konnen sa: se yo ki dwe pran swen fanmi yo an premye. Nan fason sa a, y ap rekonpanse paran ak gran paran yo pou sa yo te f\u00e8 pou yo. Sa a se yon bagay ki f\u00e8 Bondye plezi."
                },
                "5": {
                    "verse_nr": "5",
                    "verse": "V\u00e8v ki vr\u00e8man v\u00e8v la, se sila a ki pa gen p\u00e8s\u00f2n pou pran swen l, ki mete konfyans li nan Bondye, ki toujou gen abitid priye lajounen kou lannuit ap pote rek\u00e8t bay Bondye."
                },
                "6": {
                    "verse_nr": "6",
                    "verse": "Men si l ap viv nan pran plezi l, se yon moun mouri li ye, menm si l vivan."
                },
                "7": {
                    "verse_nr": "7",
                    "verse": "Se sa ou dwe egzije pou v\u00e8v yo, pou moun pa jwenn anyen pou repwoche yo."
                },
                "8": {
                    "verse_nr": "8",
                    "verse": "Si yon moun pa pran swen pw\u00f2p fanmi li, sitou paran pw\u00f2ch li yo, se yon moun ki abandone lafwa, li pi mal pase yon payen."
                },
                "9": {
                    "verse_nr": "9",
                    "verse": "Pou yon moun antre sou lis v\u00e8v yo, yon madanm dwe genyen 60 an. Li dwe yon madanm ki te marye epi ki rete fid\u00e8l ak mari l."
                },
                "10": {
                    "verse_nr": "10",
                    "verse": "F\u00f2k tout moun konnen val\u00e8 bon bagay li te f\u00e8: li te elve timoun li, li te konn byen resevwa moun lakay li, li te konn rann l\u00f2t kretyen s\u00e8vis nan fason yon s\u00e8vant konn f\u00e8 sa, li te konn ede malere yo epi li te konn f\u00e8 tout kalite bon bagay."
                },
                "11": {
                    "verse_nr": "11",
                    "verse": "Men, pa mete yon madanm ki pi j\u00e8n sou lis v\u00e8v yo. Paske l\u00e8 bezwen fizik yo debranche yo nan angajman ak Kris, yo pral vin vle remarye."
                },
                "12": {
                    "verse_nr": "12",
                    "verse": "Konsa, yo vin koupab nan renonse yo renonse ak premye pwom\u00e8s yo te f\u00e8 a."
                },
                "13": {
                    "verse_nr": "13",
                    "verse": "Pi plis ank\u00f2, j\u00e8n v\u00e8v sa yo vin ap gaspiye tan yo nan mache de kay an kay. Epi, pi plis toujou, yo vin renmen pale anpil epi foure bouch nan sa k pa mele yo epi rakonte sa yo pa dwe rankonte."
                },
                "14": {
                    "verse_nr": "14",
                    "verse": "Pout\u00e8t sa, mwen vle pou j\u00e8n v\u00e8v yo marye, f\u00e8 pitit, epi pou yo pran swen kay yo. Si yo f\u00e8 sa konsa, l\u00e8nmi nou yo p ap jwenn anyen mal pou yo di sou nou."
                },
                "15": {
                    "verse_nr": "15",
                    "verse": "Men k\u00e8k nan v\u00e8v ki pi j\u00e8n yo gentan vire do yo ale jwenn Satan."
                },
                "16": {
                    "verse_nr": "16",
                    "verse": "L\u00e8 yon dam ki kretyen genyen v\u00e8v nan fanmi li, li dwe pran swen yo, li menm. Konsa, legliz p ap bezwen pran responsabilte a. Legliz va kapab pran swen v\u00e8v ki pa gen p\u00e8s\u00f2n pou ede yo."
                },
                "17": {
                    "verse_nr": "17",
                    "verse": "Pi plis sou ansyen yo ak l\u00f2t bagay ank\u00f2 - Lid\u00e8 yo k ap dirije legliz la byen, yo merite resevwa yon sal\u00e8 ki de fwa plis, sitou sa yo k ap preche ak sa yo k ap anseye."
                },
                "18": {
                    "verse_nr": "18",
                    "verse": "Men sa Bib la di, \u201cL\u00e8 w ap f\u00e8 yon b\u00e8t travay pou rek\u00f2lte, pa mare bouch li pou l pa manje nan rek\u00f2t la\u201d. Epi ank\u00f2, \u201cMoun k ap travay la merite gen yon sal\u00e8.\u201d"
                },
                "19": {
                    "verse_nr": "19",
                    "verse": "Pa aksepte akizasyon moun ap pote kont yon ansyen. F\u00f2k ta gen de ou twa temwen pou akize yon lid\u00e8."
                },
                "20": {
                    "verse_nr": "20",
                    "verse": "Lid\u00e8 ki kom\u00e8t yon move bagay, se pou w reprann li devan tout kongregasyon an. Sa va f\u00e8 l\u00f2t yo gen krentif."
                },
                "21": {
                    "verse_nr": "21",
                    "verse": "Men sa m ap k\u00f2mande w f\u00e8 ak tout f\u00f2s mwen, devan Bondye, devan Jezikris, ak devan zanj Bondye chwazi yo: Se pou w respekte tout sa m di w la a, san kom\u00e8t lenjistis, san patipri nan mitan moun yo."
                },
                "22": {
                    "verse_nr": "22",
                    "verse": "Pa prese pou poze men w sou t\u00e8t p\u00e8s\u00f2n. Pa vin konplis nan peche moun. Ou menm, kenbe t\u00e8t ou pw\u00f2p."
                },
                "23": {
                    "verse_nr": "23",
                    "verse": "Timote, sispann bw\u00e8 dlo s\u00e8lman, pran ti diven tou. Sa va ede w, pou w pa toujou ap soufri ak vant ou."
                },
                "24": {
                    "verse_nr": "24",
                    "verse": "Gen k\u00e8k moun, menm anvan ou jije, peche yo par\u00e8t akl\u00e8. Poutan, pou k\u00e8k l\u00f2t, ou pral dekouvri sa nan byen ta."
                },
                "25": {
                    "verse_nr": "25",
                    "verse": "Bon bagay yon moun f\u00e8, tout moun w\u00e8 yo trapde. Menm sa moun pa w\u00e8 touswit yo, yo pa ka toujou rete kache."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Enstriksyon espesyal pou s\u00e8vit\u00e8 ak s\u00e8vant yo - Tout moun ki esklav dwe montre anpil resp\u00e8 pou m\u00e8t yo. L\u00e8 sa a, p\u00e8s\u00f2n p ap pase non Bondye nan betiz ni kritike ans\u00e8yman n ap bay."
                },
                "2": {
                    "verse_nr": "2",
                    "verse": "Gen k\u00e8k esklav ki gen m\u00e8t yo ki kretyen, sa f\u00e8 yo vin fr\u00e8 yo. \u00c8ske sa vle di pou yo genyen mwens resp\u00e8 pou m\u00e8t yo? Pa ditou, yo dwe s\u00e8vi yo pi byen toujou, paske se fr\u00e8 yo y ap s\u00e8vi, moun yo dwe renmen. Se sa ou dwe anseye epi mande tout moun f\u00e8."
                },
                "3": {
                    "verse_nr": "3",
                    "verse": "Move ans\u00e8yman ak vr\u00e8 rich\u00e8s - Gen moun k ap anseye bagay ki pa bon. Yo pa swiv ans\u00e8yman Jezikris, Seny\u00e8 nou an te bay, ni ans\u00e8yman sou kijan nou dwe f\u00e8 Bondye plezi."
                },
                "4": {
                    "verse_nr": "4",
                    "verse": "Yo fy\u00e8 pou sa yo konnen, poutan, yo pa konprann anyen. Yo gen maladi f\u00e8 diskisyon ak f\u00e8 kont ak moun pou ti mo. Se sa ki lakoz lanvi, moun k ap f\u00e8 kont, pale moun mal, ak sisp\u00e8k moun pou anyen."
                },
                "5": {
                    "verse_nr": "5",
                    "verse": "Sa lakoz moun ki gen lespri sal epi ki pa konprann verite a, y ap f\u00e8 yon bann diskisyon san fen. Yo panse l\u00e8 yon moun pretann s\u00e8vi Bondye se yon fason pou yo vin rich."
                },
                "6": {
                    "verse_nr": "6",
                    "verse": "Se vre, mennen yon lavi ki f\u00e8 lwanj pou Bondye, se yon fason pou moun vin rich anpil, paske sa vle di ou vin satisf\u00e8 ak sa w genyen."
                },
                "7": {
                    "verse_nr": "7",
                    "verse": "L\u00e8 nou f\u00e8t, nou f\u00e8t san anyen. Menm jan an tou, l\u00e8 n ap kite mond lan, nou p ap pote anyen ak nou."
                },
                "8": {
                    "verse_nr": "8",
                    "verse": "Al\u00f2, si nou jwenn dekwa manje ak rad pou nou mete, nou satisf\u00e8."
                },
                "9": {
                    "verse_nr": "9",
                    "verse": "Men moun ki vle vin rich, yo foure t\u00e8t yo nan tantasyon. Yo vin esklav yon bann lanvi ensanse k ap f\u00e8 yo f\u00e8 betiz kont pw\u00f2p t\u00e8t yo. Bagay sa yo detwi moun epi mennen yo nan lanm\u00f2."
                },
                "10": {
                    "verse_nr": "10",
                    "verse": "Lanmou pou lajan lakoz tout kalite move bagay. Gen k\u00e8k moun ki gen tan ale byen lwen lafwa, paske yo toujou vle gen plis lajan. Men yo mete pw\u00f2p t\u00e8t yo nan anpil latwoublay."
                },
                "11": {
                    "verse_nr": "11",
                    "verse": "Yon bagay nou dwe sonje - Men ou menm, ou se moun Bondye. Konsa, ou dwe kanpe lwen tout bagay sa yo. Ou dwe toujou chache f\u00e8 sa ki byen, bagay k ap f\u00e8 lwanj pou Bondye, chache lafwa, lanmou, pasyans ak dous\u00e8."
                },
                "12": {
                    "verse_nr": "12",
                    "verse": "Ou dwe konbat pou w gade lafwa, epi kenbe lavi et\u00e8n\u00e8l. Se pou lavi sa a Bondye te rele w. Ou te f\u00e8 byen, l\u00e8 w te pale devan yon bann temwen. Sa f\u00e8 w\u00e8 jan w gen lafwa."
                },
                "13": {
                    "verse_nr": "13",
                    "verse": "Kounye a, nan prezans Bondye, li menm ki f\u00e8 tout bagay egziste, m ap ba w k\u00f2mandman sa a. M ap ba ou l tou nan prezans Jezikris ki te bay you b\u00e8l temwanyaj nan b\u00e8l deklarasyon li te f\u00e8 devan Pons Pilat la. Mwen mande w:"
                },
                "14": {
                    "verse_nr": "14",
                    "verse": "Se pou w obeyi k\u00f2mandman ou te resevwa a, pou rete san tach epi san defo, jouktan jou a va rive pou Jezikris retounen."
                },
                "15": {
                    "verse_nr": "15",
                    "verse": "Se Bondye k ap voye Jezikris retounen nan jou li menm li fikse a. Se li s\u00e8l ki m\u00e8t onorab epi diy sou tout bagay. Li se Wa sou tout wa yo, Seny\u00e8 sou t\u00e8t tout SENY\u00c8 yo."
                },
                "16": {
                    "verse_nr": "16",
                    "verse": "Se li s\u00e8l ki p ap janm mouri. Li rete nan yon limy\u00e8 kote p\u00e8s\u00f2n pa kapab pwoche. P\u00e8s\u00f2n pa janm w\u00e8 l, p\u00e8s\u00f2n p ap janm w\u00e8 l. Lon\u00e8, ak puisans se pou li pou tout tant! Am\u00e8n."
                },
                "17": {
                    "verse_nr": "17",
                    "verse": "K\u00f2mande moun ki rich nan mond sa a, pou yo pa \u00f2geye. Yo pa dwe mete konfyans yo nan rich\u00e8s ki p ap dire. Men se pou yo mete konfyans yo nan Bondye. Se li menm ki ban nou tout bagay av\u00e8k abondans pou nou kapab pwofite yo."
                },
                "18": {
                    "verse_nr": "18",
                    "verse": "Di moun yo, se pou yo f\u00e8 sa ki byen, se pou yo rich nan f\u00e8 sa ki byen. Se pou yo pataje sa yo genyen bay l\u00f2t moun ak tout k\u00e8 yo."
                },
                "19": {
                    "verse_nr": "19",
                    "verse": "Konsa, se ekonomi y ap f\u00e8 pou pita, yon trez\u00f2 ki b\u00e8l epi solid, y ap resevwa lavi toutbon vre a."
                },
                "20": {
                    "verse_nr": "20",
                    "verse": "Timote, kenbe sa Bondye ba w la fid\u00e8lman. Pa antre nan diskou ki pa itil anyen epi ki kontr\u00e8 ak lafwa, vye kritik moun ki di yo gen \u201ckonesans\u201d, poutan se pa vre."
                },
                "21": {
                    "verse_nr": "21",
                    "verse": "Gen moun ki panse yo genyen konesans sa a epi yo vire do bay lafwa. Gras Bondye av\u00e8 w."
                }
            }
        }
    }
}