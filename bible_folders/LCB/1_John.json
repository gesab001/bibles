{
    "version": "LCB",
    "book_name": "1 John",
    "book_nr": "62",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Kigambo Aleeta Obulamu - Tubawandiikira ku Kigambo ow\u2019obulamu, eyaliwo okuva ku lubereberye, gwe twawulira, gwe twalaba n\u2019amaaso gaffe, era gwe twakwatako n\u2019engalo zaffe."
                },
                "2": {
                    "verse_nr": "2",
                    "verse": "Obulamu bwalabisibwa, era tubulabye, tubuweerako obujulirwa, era tubategeeza obulamu obutaggwaawo obwali ne Kitaffe, era ne bulabisibwa gye tuli."
                },
                "3": {
                    "verse_nr": "3",
                    "verse": "Tubategeeza ekyo kye twawulira era kye twalaba, mulyoke mutwegatteko, mubeere bumu naffe, era mussekimu ne Kitaffe awamu n\u2019Omwana we Yesu Kristo."
                },
                "4": {
                    "verse_nr": "4",
                    "verse": "Era tubawandiikira ebintu bino essanyu lyaffe liryoke lituukirire."
                },
                "5": {
                    "verse_nr": "5",
                    "verse": "Okutambulira mu Musana - Buno bwe bubaka bwe twafuna okuva gy\u2019ali: tubategeeza nti, Katonda musana; mu ye temuliimu kizikiza n\u2019akatono."
                },
                "6": {
                    "verse_nr": "6",
                    "verse": "Noolwekyo bwe twogera nti tussakimu naye, ate ne tutambulira mu kizikiza, tuba balimba era tetuba ba mazima."
                },
                "7": {
                    "verse_nr": "7",
                    "verse": "Naye bwe tutambulira mu musana nga ye bw\u2019ali omusana, olwo tussakimu buli muntu ne munne, n\u2019omusaayi gwa Yesu Omwana we, gutunaazaako buli kibi kyonna."
                },
                "8": {
                    "verse_nr": "8",
                    "verse": "Bwe twogera nti tetulina kibi, twerimba ffekka, era n\u2019amazima tegaba mu ffe."
                },
                "9": {
                    "verse_nr": "9",
                    "verse": "Naye bwe twatula ebibi byaffe, ye mwesigwa era mutuukirivu okutusonyiwa n\u2019okutunaazaako obutali butuukirivu bwonna."
                },
                "10": {
                    "verse_nr": "10",
                    "verse": "Bwe tugamba nti tetulina kibi, tumufuula mulimba era nga n\u2019ekigambo kye tekiri mu ffe."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Kristo Omuwolereza Waffe - Baana bange abaagalwa, ebintu bino mbibawandiikidde mulemenga okukola ekibi. Naye omuntu yenna bw\u2019akolanga ekibi tulina omuwolereza eri Kitaffe, ye Yesu Kristo Omutuukirivu."
                },
                "2": {
                    "verse_nr": "2",
                    "verse": "Ye, ye mutango olw\u2019ebibi byaffe, naye si lwa bibi byaffe byokka, wabula ne ku lw\u2019ebibi by\u2019abantu bonna."
                },
                "3": {
                    "verse_nr": "3",
                    "verse": "Bwe tugondera ebiragiro bye, kye kikakasa nti tumutegeera."
                },
                "4": {
                    "verse_nr": "4",
                    "verse": "Kyokka oyo agamba nti amutegeera n\u2019atakuuma biragiro bye, aba mulimba, era si wa mazima."
                },
                "5": {
                    "verse_nr": "5",
                    "verse": "Naye buli agondera ekigambo kye, ddala ng\u2019okwagala kwa Katonda kutuukiridde mu muntu oyo. Era ekyo kye kitukakasisa nti tuli mu ye."
                },
                "6": {
                    "verse_nr": "6",
                    "verse": "Oyo agamba nti ali mu ye, asaana okutambula nga Mukama waffe yennyini bwe yatambula."
                },
                "7": {
                    "verse_nr": "7",
                    "verse": "Abaagalwa, sibawandiikira kiragiro kiggya, naye mbawandiikira ekiragiro ekyabaawo edda, kye kyo kye mwawuliranga okuva ku lubereberye."
                },
                "8": {
                    "verse_nr": "8",
                    "verse": "Kyokka nno ekiragiro kino kye mbawandiikira kiggya era kikakasirizibwa mu ye ne mu mmwe. Kubanga ekizikiza kigenda kiggwaawo era omusana ogw\u2019amazima kaakano gwaka."
                },
                "9": {
                    "verse_nr": "9",
                    "verse": "Omuntu agamba nti atambulira mu musana, kyokka ate n\u2019akyawa owooluganda, aba akyali mu kizikiza."
                },
                "10": {
                    "verse_nr": "10",
                    "verse": "Naye ayagala owooluganda aba ali mu musana, era talinaawo kimwesittaza."
                },
                "11": {
                    "verse_nr": "11",
                    "verse": "Kyokka oyo akyawa owooluganda, aba akyali mu kizikiza, era mu kizikiza ekyo mw\u2019atambulira, nga tategeera gy\u2019alaga, kubanga ekizikiza kimuzibye amaaso."
                },
                "12": {
                    "verse_nr": "12",
                    "verse": "Baana bange abaagalwa, mbawandiikidde kubanga musonyiyiddwa ebibi byammwe olw\u2019erinnya lye."
                },
                "13": {
                    "verse_nr": "13",
                    "verse": "Era nammwe abakulu, mbawandiikidde kubanga mwamutegeera okuva ku lubereberye. Nammwe abavubuka, mbawandiikidde kubanga muwangudde omubi. Mmwe abaana abaagalwa bawandiikidde, kubanga mutegedde Kitaffe."
                },
                "14": {
                    "verse_nr": "14",
                    "verse": "Mbawandiikidde mmwe abakulu kubanga mutegedde oyo eyabaawo okuva ku lubereberye. Mbawandiikidde mmwe abavubuka kubanga muli ba maanyi era n\u2019ekigambo kya Katonda kibeera mu mmwe, era muwangudde omubi."
                },
                "15": {
                    "verse_nr": "15",
                    "verse": "Temwagalanga Nsi - Temwagalanga nsi, wadde eby\u2019ensi. Kubanga omuntu yenna ayagala ensi taliimu kwagala kwa Kitaffe."
                },
                "16": {
                    "verse_nr": "16",
                    "verse": "Kubanga buli eky\u2019ensi: okwegomba kw\u2019omubiri, n\u2019okwegomba kw\u2019amaaso, n\u2019okwekuluntaza okw\u2019obulamu, si bya Kitaffe, naye bya nsi."
                },
                "17": {
                    "verse_nr": "17",
                    "verse": "Ensi n\u2019okwegomba kwayo byonna biggwaawo, naye buli akola Katonda by\u2019ayagala abeerera emirembe gyonna."
                },
                "18": {
                    "verse_nr": "18",
                    "verse": "Omulabe wa Kristo - Baana bange, ekiseera ekisembayo kituuse. Mwategeezebwa ng\u2019Omulabe wa Kristo bw\u2019agenda okujja, era ne kaakano waliwo abalabe ba Kristo bangi, era kwe tutegeerera ng\u2019ekiseera ekisembayo kituuse."
                },
                "19": {
                    "verse_nr": "19",
                    "verse": "Abantu abo tebaali baffe ddala, era kyebaava batwawukanako, kubanga singa baali baffe ddala bandisigalidde ddala mu ffe. Naye baatuvaako kiryoke kitegeerekekere ddala nga bonna si b\u2019ewaffe."
                },
                "20": {
                    "verse_nr": "20",
                    "verse": "Kyokka mmwe mwafukibwako amafuta okuva eri Omutukuvu, era mumanyi byonna."
                },
                "21": {
                    "verse_nr": "21",
                    "verse": "Kyenva mbawandiikira, si lwa kubanga temumanyi mazima, naye lwa kubanga mugategeera era mumanyi okwawula eby\u2019obulimba n\u2019eby\u2019amazima."
                },
                "22": {
                    "verse_nr": "22",
                    "verse": "Omulimba y\u2019ani, wabula oyo agamba nti Yesu si ye Kristo. Omuntu oyo yennyini ye Mulabe wa Kristo, era oyo takkiririza Kitaffe wadde Omwana."
                },
                "23": {
                    "verse_nr": "23",
                    "verse": "Kubanga buli atakkiriza Mwana era ne Kitaffe tamukkiriza. Buli ayatula Omwana aba alina ne Kitaffe."
                },
                "24": {
                    "verse_nr": "24",
                    "verse": "Ekituufu kye mwawulira okuva ku lubereberye kibeerenga mu mmwe. Bwe munaakuumanga ekyo kye mwawulira okuva ku lubereberye, Omwana awamu ne Kitaffe banaabeeranga wamu nammwe."
                },
                "25": {
                    "verse_nr": "25",
                    "verse": "Na kuno kwe kusuubiza kwe yatusuubiza: obulamu obutaggwaawo."
                },
                "26": {
                    "verse_nr": "26",
                    "verse": "Mbawandiikidde bino olw\u2019okubanga waliwo abo ababalimbalimba."
                },
                "27": {
                    "verse_nr": "27",
                    "verse": "Kyokka okufukibwako amafuta kwe mwafuna okuva gy\u2019ali kwali mu mmwe, noolwekyo temwetaaga muntu kubayigiriza. Wabula Mwoyo Mutukuvu y\u2019abayigiriza buli kimu, era w\u2019amazima si wa bulimba, kale mubeerenga mu ye nga bwe yabayigiriza."
                },
                "28": {
                    "verse_nr": "28",
                    "verse": "Kaakano, abaana abaagalwa, munywerere mu Kristo, bw\u2019alirabika tulyoke tube bagumu abatalikwatibwa nsonyi ku lunaku lw\u2019aliddirako."
                },
                "29": {
                    "verse_nr": "29",
                    "verse": "Nga bwe mumanyi nti Mukama mutuukirivu, kirungi mutegeere nti oyo akola eby\u2019obutuukirivu ye mwana we."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Abaana ba Katonda - Mulabe okwagala Katonda kw\u2019atwagala bwe kuli okunene ennyo, n\u2019atuyita abaana be, era ddala bwe tutyo bwe tuli. Ensi kyeva eremwa okututegeera, kubanga naye yennyini teyamutegeera."
                },
                "2": {
                    "verse_nr": "2",
                    "verse": "Abaagalwa, kaakano tuli baana ba Katonda, naye tetumanyi bwe tuliba. Kyokka tumanyi nti bw\u2019alirabika tulifaanana nga ye, kubanga tulimulabira ddala nga bw\u2019ali."
                },
                "3": {
                    "verse_nr": "3",
                    "verse": "Buli muntu alina essuubi eryo yeetukuza nga Katonda bw\u2019ali omutukuvu."
                },
                "4": {
                    "verse_nr": "4",
                    "verse": "Buli muntu akola ebibi aba mujeemu, era ekibi bwe bujeemu."
                },
                "5": {
                    "verse_nr": "5",
                    "verse": "Naye mmwe mumanyi nti ye, yalabisibwa alyoke aggyewo ebibi. Era mu ye, temuliimu kibi."
                },
                "6": {
                    "verse_nr": "6",
                    "verse": "Era tewali n\u2019omu abeera mu ye ate ne yeeyongera okukola ekibi. Wabula oyo eyeeyongera okukola ekibi tamutegeeranga, era tamumanyi n\u2019akatono."
                },
                "7": {
                    "verse_nr": "7",
                    "verse": "Abaana abaagalwa, temulimbibwalimbibwanga muntu n\u2019omu; Buli akola eby\u2019obutuukirivu aba mutuukirivu, nga Katonda bw\u2019ali omutuukirivu,"
                },
                "8": {
                    "verse_nr": "8",
                    "verse": "naye buli akola ekibi wa Setaani, kubanga okuva olubereberye Setaani akola bibi. Omwana wa Katonda kyeyava ajja mu nsi azikirize ebikolwa bya Setaani."
                },
                "9": {
                    "verse_nr": "9",
                    "verse": "Noolwekyo tewali afuuka mwana wa Katonda ate ne yeeyongera okukola ekibi, kubanga ensigo ya Katonda ebeera mu ye, so tayinza kukola kibi, kubanga yazaalibwa Katonda."
                },
                "10": {
                    "verse_nr": "10",
                    "verse": "Ku kino abaana ba Katonda n\u2019aba Setaani kwe bategeererwa. Buli akola ebitali bya butuukirivu si wa Katonda, era na buli atayagala muganda we si wa Katonda."
                },
                "11": {
                    "verse_nr": "11",
                    "verse": "Mwagalanenga - Kubanga buno bwe bubaka bwe twawulira okuva ku lubereberye nti twagalanenga,"
                },
                "12": {
                    "verse_nr": "12",
                    "verse": "si nga Kayini eyali owa Setaani, n\u2019atta muganda we. Kale yamuttira ki? Kayini yatta muganda we kubanga Kayini yakola ebibi, so nga ye muganda we yakola eby\u2019obutuukirivu."
                },
                "13": {
                    "verse_nr": "13",
                    "verse": "Abooluganda, ensi bwe bakyawanga, temwewuunyanga."
                },
                "14": {
                    "verse_nr": "14",
                    "verse": "Kubanga ffe tumanyi nga twava mu kufa, ne tuyingira mu bulamu, kubanga twagala abooluganda, naye buli muntu atalina kwagala akyali mu kufa."
                },
                "15": {
                    "verse_nr": "15",
                    "verse": "Buli akyawa muntu munne, oyo aba mussi, era mukimanyi nti tewali mussi alina obulamu obutaggwaawo mu ye."
                },
                "16": {
                    "verse_nr": "16",
                    "verse": "Mu kino mwe tutegeerera okwagala, kubanga yawaayo obulamu bwe ku lwaffe, era naffe kyetuva tuteekwa okuwaayo obulamu bwaffe olw\u2019abooluganda."
                },
                "17": {
                    "verse_nr": "17",
                    "verse": "Buli alina ebintu eby\u2019omu nsi n\u2019alaba muganda we nga yeetaaga, naye n\u2019abulwako ky\u2019amuwa, okwagala kwa Katonda, kuyinza kutya okuba mu ye?"
                },
                "18": {
                    "verse_nr": "18",
                    "verse": "Abaana abaagalwa, tetusaana kwagala mu bigambo kyokka, wabula twagalanenga ne mu bikolwa ne mu bulamu obulabika eri abantu."
                },
                "19": {
                    "verse_nr": "19",
                    "verse": "Mu ekyo mwe tutegeerera nga tuli ba mazima, era ne tukkakkanya omutima gwaffe mu maaso ge."
                },
                "20": {
                    "verse_nr": "20",
                    "verse": "Singa omutima gwaffe tegutusalira musango, Katonda ye asinga omutima gwaffe era ye ategeera ebintu byonna."
                },
                "21": {
                    "verse_nr": "21",
                    "verse": "Abaagalwa, omutima gwaffe bwe gutatusalira musango, tuba bagumu mu maaso ga Katonda."
                },
                "22": {
                    "verse_nr": "22",
                    "verse": "Era buli kye tumusaba akituwa, kubanga tugondera ebiragiro bye, era ne tukola ebimusanyusa."
                },
                "23": {
                    "verse_nr": "23",
                    "verse": "Era kino ky\u2019atulagira nti, tukkiririze mu linnya ly\u2019Omwana we Yesu Kristo, era twagalanenga nga ye bwe yatulagira."
                },
                "24": {
                    "verse_nr": "24",
                    "verse": "Kale oyo agondera ebiragiro bye abeera mu Ye, era naye abeera mu ye. Kino tukimanyi ng\u2019ali mu ffe, kubanga Mwoyo Mutukuvu gwe yatuwa abeera mu ffe."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Mugezese Emyoyo - Abaagalwa, temukkirizanga buli myoyo, naye musookenga okugyetegereza mulabe obanga givudde eri Katonda, kubanga kaakano waliwo bannabbi ab\u2019obulimba bangi mu nsi."
                },
                "2": {
                    "verse_nr": "2",
                    "verse": "Eno y\u2019engeri gye tutegeeramu Mwoyo wa Katonda: buli ayatula nti Yesu Kristo yafuuka omubiri, ng\u2019ava eri Katonda, oyo y\u2019alina Mwoyo wa Katonda."
                },
                "3": {
                    "verse_nr": "3",
                    "verse": "Naye buli mwoyo ogutayatula Yesu nga teguvudde eri Katonda. Ogwo gwe mwoyo ogw\u2019Omulabe wa Kristo, gwe mwawulira nti ajja mu nsi, era amaze okutuuka."
                },
                "4": {
                    "verse_nr": "4",
                    "verse": "Mmwe, abaana abaagalwa, muli ba Katonda era mumaze okuwangula, kubanga oyo ali mu mmwe wa maanyi okusinga oyo ali mu nsi."
                },
                "5": {
                    "verse_nr": "5",
                    "verse": "Bo ba nsi era boogera bya nsi, era abantu b\u2019ensi kyebava babawuliriza."
                },
                "6": {
                    "verse_nr": "6",
                    "verse": "Naye ffe tuli bantu ba Katonda, era buli amanyi Katonda atuwuliriza; atali wa Katonda tatuwuliriza. Eyo y\u2019engeri gye tusobola okwawulamu omwoyo ogw\u2019amazima n\u2019omwoyo ogw\u2019obulimba."
                },
                "7": {
                    "verse_nr": "7",
                    "verse": "Abaagalwa, twagalanenga, kubanga okwagala kuva eri Katonda, era buli alina okwagala mwana wa Katonda, era amanyi Katonda."
                },
                "8": {
                    "verse_nr": "8",
                    "verse": "Naye buli atalina kwagala tamanyi Katonda, kubanga Katonda kwagala."
                },
                "9": {
                    "verse_nr": "9",
                    "verse": "Katonda yatulaga okwagala kwe, bwe yatuma mu nsi Omwana we omu yekka bw\u2019ati, tulyoke tube abalamu ku bw\u2019oyo."
                },
                "10": {
                    "verse_nr": "10",
                    "verse": "Mu kino mwe tutegeerera ddala okwagala kwennyini, kubanga teyakikola lwa kuba nti ffe twali twagala Katonda, naye ye yennyini ye yatwagala, n\u2019awaayo Omwana we ng\u2019omutango olw\u2019ebibi byaffe."
                },
                "11": {
                    "verse_nr": "11",
                    "verse": "Kale abaagalwa, nga Katonda bwe yatwagala bw\u2019atyo naffe tuteekwa okwagalananga."
                },
                "12": {
                    "verse_nr": "12",
                    "verse": "Tewali n\u2019omu eyali alabye ku Katonda, naye bwe twagalana, Katonda abeera mu ffe, n\u2019okwagala kwe ne kulabikira mu ffe."
                },
                "13": {
                    "verse_nr": "13",
                    "verse": "Mu ekyo mwe tutegeerera nti Katonda ali mu ffe era naffe tuli mu Ye, olwa Mwoyo gw\u2019atuwadde."
                },
                "14": {
                    "verse_nr": "14",
                    "verse": "Era ffe twamulaba n\u2019amaaso gaffe, kyetuva tutegeeza nti Kitaffe yatuma Omwana we okuba Omulokozi w\u2019ensi."
                },
                "15": {
                    "verse_nr": "15",
                    "verse": "Kale buli ayatula nti Yesu Mwana wa Katonda, nga Katonda ali mu ye era nga naye ali mu Katonda."
                },
                "16": {
                    "verse_nr": "16",
                    "verse": "Ffe tumanyi okwagala kwa Katonda era tukkiririza mu kwagala kwe okwo kw\u2019alina gye tuli. Katonda kwagala, era buli abeera n\u2019okwagala abeera mu Katonda, ne Katonda abeera mu ye."
                },
                "17": {
                    "verse_nr": "17",
                    "verse": "Bwe twagala bannaffe nga Kristo bwe yakola ng\u2019ali mu nsi muno, tetulibaako kye tweraliikirira ku lunaku olw\u2019okusalirako omusango."
                },
                "18": {
                    "verse_nr": "18",
                    "verse": "Mu kwagala temuliimu kutya, kubanga okwagala okutuukiridde kumalawo okutya; kubanga okutya kulimu okubonerezebwa, na buli atya, aba tannatuukirira mu kwagala."
                },
                "19": {
                    "verse_nr": "19",
                    "verse": "Tulina okwagala kubanga Ye ye yasooka okutwagala."
                },
                "20": {
                    "verse_nr": "20",
                    "verse": "Omuntu yenna bw\u2019agamba nti, \u201cNjagala Katonda,\u201d naye n\u2019akyawa muganda we, omuntu oyo mulimba. Kubanga buli atayagala muganda we gw\u2019alabako, tasobola kwagala Katonda gw\u2019atalabangako."
                },
                "21": {
                    "verse_nr": "21",
                    "verse": "Era Katonda yennyini yatulagira nti, \u201cBuli ayagala Katonda ayagalenga ne muganda we.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Obuwanguzi bwaffe - Buli akkiriza nti Yesu ye Kristo, oyo aba mwana wa Katonda, era buli ayagala kitaawe w\u2019omwana ayagala n\u2019omwana we."
                },
                "2": {
                    "verse_nr": "2",
                    "verse": "Ku ekyo kwe tutegeerera nga twagala abaana ba Katonda, bwe twagala Katonda ne tukola by\u2019atulagira."
                },
                "3": {
                    "verse_nr": "3",
                    "verse": "Kubanga okwagala kwa Katonda kwe kukola ebyo by\u2019atulagira okukola. Okukola by\u2019atulagira si kizibu,"
                },
                "4": {
                    "verse_nr": "4",
                    "verse": "kubanga buli mwana wa Katonda awangula ekibi n\u2019okwegomba ensi, era kuno kwe kuwangula okwawangula ensi, kwe kukkiriza kwaffe."
                },
                "5": {
                    "verse_nr": "5",
                    "verse": "Naye ani ayinza okuwangula ensi okuggyako oyo akkiriza nti Yesu Mwana wa Katonda?"
                },
                "6": {
                    "verse_nr": "6",
                    "verse": "Yesu Kristo - Yesu Kristo oyo yennyini ye yajja n\u2019amazzi n\u2019omusaayi, si na mazzi, naye n\u2019amazzi n\u2019omusaayi. Era ne Mwoyo ekyo akikakasa kubanga Mwoyo ye mazima."
                },
                "7": {
                    "verse_nr": "7",
                    "verse": "Waliwo okukakasa kwa mirundi esatu:"
                },
                "8": {
                    "verse_nr": "8",
                    "verse": "Mwoyo Mutukuvu, n\u2019amazzi, n\u2019Omusaayi, era ebisatu ebyo bikkiriziganya."
                },
                "9": {
                    "verse_nr": "9",
                    "verse": "Obanga tukkiriza obujulirwa bw\u2019abantu, obujulirwa bwa Katonda tusaana okubukkiriza ennyo n\u2019okusingawo, kubanga bwe businga obukulu ng\u2019ategeeza ku Mwana we."
                },
                "10": {
                    "verse_nr": "10",
                    "verse": "Kale buli akkiririza mu Mwana wa Katonda akyetegeezeza ddala ye yennyini. Oyo atakkiririza mu Katonda ng\u2019amufudde mulimba, kubanga takkiriza ekyo Katonda ky\u2019ayogera ku Mwana we."
                },
                "11": {
                    "verse_nr": "11",
                    "verse": "Era buno bwe bujulirwa nti: \u201cKatonda yatuwa obulamu obutaggwaawo, era obulamu buno buli mu Mwana we.\u201d"
                },
                "12": {
                    "verse_nr": "12",
                    "verse": "Buli alina Omwana alina obulamu, naye oyo atalina Mwana wa Katonda talina bulamu."
                },
                "13": {
                    "verse_nr": "13",
                    "verse": "Okumaliriza - Ebyo mbiwandiikidde mmwe abakkiriza erinnya ly\u2019Omwana wa Katonda, mulyoke mumanye nti mulina obulamu obutaggwaawo."
                },
                "14": {
                    "verse_nr": "14",
                    "verse": "Noolwekyo tulina obuvumu nti bwe tugenda gy\u2019ali ne tumusaba ekintu kyonna, ye nga bw\u2019asiima atuwulira."
                },
                "15": {
                    "verse_nr": "15",
                    "verse": "Era bwe tutegeera nti atuwulira bwe tumusaba, buli kye tumusaba talema kukituwa."
                },
                "16": {
                    "verse_nr": "16",
                    "verse": "Omuntu yenna bw\u2019alaba muganda we ng\u2019agudde mu kibi ekitali kya kufa, amusabirenga, Katonda talirema kumuwa bulamu. Njogera ku abo bokka abagwa mu kibi ekitali kya kufa."
                },
                "17": {
                    "verse_nr": "17",
                    "verse": "Buli ekitali kya butuukirivu kibi, naye waliwo ekibi ekitaleetera muntu kufa."
                },
                "18": {
                    "verse_nr": "18",
                    "verse": "Tumanyi nga buli muntu yenna azaalibwa Katonda teyeeyongera kukola kibi, kubanga Katonda amukuuma, Setaani n\u2019atamukola kabi."
                },
                "19": {
                    "verse_nr": "19",
                    "verse": "Tumanyi nga tuli ba Katonda, n\u2019ensi yonna eri mu mikono gya Setaani."
                },
                "20": {
                    "verse_nr": "20",
                    "verse": "Era tumanyi ng\u2019Omwana wa Katonda yajja mu nsi, n\u2019atuwa okutegeera tumanye Katonda ow\u2019amazima, era tuli mu oyo Katonda ow\u2019amazima, ne mu Yesu Kristo Omwana we. Oyo ye Katonda ow\u2019amazima n\u2019obulamu obutaggwaawo."
                },
                "21": {
                    "verse_nr": "21",
                    "verse": "Abaana abaagalwa, mwewalenga bakatonda abalala."
                }
            }
        }
    }
}