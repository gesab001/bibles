{
    "version": "LCB",
    "book_name": "Nahum",
    "book_nr": "34",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Kuno kwe kwolesebwa Katonda kwe yalaga Nakkumu, Omwerukoosi okukwata ku bibambulira ebyali bijjira Nineeve."
                },
                "2": {
                    "verse_nr": "2",
                    "verse": "Obusungu bwa MUKAMA ku Nineeve - Katonda wa buggya era MUKAMA awalana eggwanga. MUKAMA awalana eggwanga era ajudde ekiruyi. MUKAMA yeesasuza ku balabe be era aterekera abamuwakanya obusungu bwe."
                },
                "3": {
                    "verse_nr": "3",
                    "verse": "MUKAMA tatera kusunguwala, ate nga wa maanyi mangi era tayinza n\u2019akatono butabonereza oyo gwe gusinze. Ekkubo lye liri mu mpewo ey\u2019akazimu ne mu kibuyaga, n\u2019ebire ye nfuufu y\u2019ebigere bye."
                },
                "4": {
                    "verse_nr": "4",
                    "verse": "Akangavvula ennyanja n\u2019agikaza era akaza emigga gyonna, ennimiro ez\u2019omu Basani zikala, olusozi Kalumeeri lwonna lukayuse, n\u2019ebimuli bya Lebanooni biwotose."
                },
                "5": {
                    "verse_nr": "5",
                    "verse": "Ensozi zikankanira mu maaso ga Katonda, obusozi ne busaanuuka, ettaka ne lyatikayatika mu maaso ge, ensi n\u2019ekankana n\u2019abantu bonna abagirimu."
                },
                "6": {
                    "verse_nr": "6",
                    "verse": "Ani ayinza okuyimirira mu maaso ge ng\u2019asunguwadde? Ani ayinza okugumira obusungu bwe obw\u2019amaanyi? Ekiruyi kye kibuubuuka ng\u2019omuliro, n\u2019enjazi n\u2019eziyatikayatika."
                },
                "7": {
                    "verse_nr": "7",
                    "verse": "MUKAMA mulungi, kiddukiro mu kiseera eky\u2019okulabiramu ennaku, era alabirira abo bonna abamwesiga."
                },
                "8": {
                    "verse_nr": "8",
                    "verse": "Naye alisaanyaawo abalabe be mu mataba amazibu, ekizikiza kiribawondera."
                },
                "9": {
                    "verse_nr": "9",
                    "verse": "Buli kye mwekobaana okukola MUKAMA, alikikomya. Akabi tekalijja mulundi gwakubiri."
                },
                "10": {
                    "verse_nr": "10",
                    "verse": "Kubanga baliba ng\u2019amaggwa agakwataganye, era nga batamidde, balyoke bookebwe omuliro ng\u2019ekisambu ekikalu."
                },
                "11": {
                    "verse_nr": "11",
                    "verse": "Mu ggwe Nineeve muvuddemu omuntu alowooza akabi era ateesa ebibi ku MUKAMA."
                },
                "12": {
                    "verse_nr": "12",
                    "verse": "Bw\u2019ati bw\u2019ayogera MUKAMA nti, \u201cNewaakubadde nga balina be bakolagana nabo bangi, ate nga bangi, balizikirizibwa ne baggwaawo. Newaakubadde nga mbabonereza mmwe abantu bange, siriddayo kukikola nate."
                },
                "13": {
                    "verse_nr": "13",
                    "verse": "Kaakano nzija kumenya ekikoligo kyabwe nkibaggyeko era n\u2019ebibasibye nnaabikutulakutula.\u201d"
                },
                "14": {
                    "verse_nr": "14",
                    "verse": "Kino MUKAMA ky\u2019alagidde ekikwata ku Nineeve: \u201cErinnya lyo terikyayala nate. Ndizikiriza ekifaananyi ekyole n\u2019ekifaananyi ekisaanuuse ebiri mu masabo g\u2019abakatonda bo; ndisima entaana yo kubanga oyinze obugwagwa.\u201d"
                },
                "15": {
                    "verse_nr": "15",
                    "verse": "Yimusa amaaso, tunula ku nsozi, laba, ebigere ebirungi eby\u2019oyo aleese amawulire amalungi, alangirira emirembe. Ggwe Yuda kwata embaga zo entukuvu, era otuukirize obweyamo bwo; omubi kaakano takyakulumba, azikiririzibbwa ddala, tolimulaba nate."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Okugwa kwa Nineeve - Nineeve, olumbiddwa omulabe; kuuma ekigo, Kuuma ekkubo, weesibire ddala onywere mu kiwato, ku\u014b\u014baanya amaanyi go gonna."
                },
                "2": {
                    "verse_nr": "2",
                    "verse": "Kubanga MUKAMA alizzaawo ekitiibwa kya Yakobo, kibe ng\u2019ekitiibwa kya Isirayiri, newaakubadde ng\u2019abazikiriza baabasaanyawo, ne boonoona emizabbibu gyabwe."
                },
                "3": {
                    "verse_nr": "3",
                    "verse": "Engabo z\u2019eggye erikutabadde zonna myufu n\u2019engoye ze bambadde nazo bwe zityo. Amagaali g\u2019ebyuuma gamasamasa ku lunaku lwe gategekebwa, era n\u2019amafumu gagalulwa mu ngeri ey\u2019entiisa!"
                },
                "4": {
                    "verse_nr": "4",
                    "verse": "Amagaali g\u2019abalwanyi gatayira mu nguudo, gadda eno n\u2019eri, galabika ng\u2019emimuli egyaka, gamyansa ng\u2019eggulu."
                },
                "5": {
                    "verse_nr": "5",
                    "verse": "Omuduumizi bw\u2019ayita abalwanyi be bajja bagwirana. Badduka mbiro ku bbugwe w\u2019ekibuga we beetegekera okwerwanako."
                },
                "6": {
                    "verse_nr": "6",
                    "verse": "Enzigi ez\u2019omugga zigguddwawo, amazzi ne gasaanyaawo olubiri."
                },
                "7": {
                    "verse_nr": "7",
                    "verse": "Etteeka lyayisibwa ku kibuga nti kiriwa\u014b\u014bangusibwa, abaddu abakazi bakungubaga ng\u2019amayiba, nga bwe beekuba mu bifuba."
                },
                "8": {
                    "verse_nr": "8",
                    "verse": "Ab\u2019omu Nineeve bafaanana ng\u2019ekidiba eky\u2019amazzi agakalira. Wadde nga babakoowoola nti, \u201cMuyimirire, muyimirire!\u201d bo beeyongerayo bweyongezi."
                },
                "9": {
                    "verse_nr": "9",
                    "verse": "Ffeeza yaakyo temugirekaawo, ne zaabu nayo mugitwalire ddala, omunyago teguggwaayo, eby\u2019obugagga byakyo ebitabalika ebirungi ddala."
                },
                "10": {
                    "verse_nr": "10",
                    "verse": "Ekibuga kisigadde kyangaala! Abantu bonna emitima gibeewanise, emibiri gibakankana, amaviivi gabakubagana, basiiwuuse ne mu maaso."
                },
                "11": {
                    "verse_nr": "11",
                    "verse": "Eri ludda wa empuku y\u2019empologoma, ekifo we ziriisiza empologoma zaazo ento, empologoma ensajja, n\u2019enkazi, n\u2019ento we zaatambuliranga nga tewali kizikanga?"
                },
                "12": {
                    "verse_nr": "12",
                    "verse": "Empologoma ensajja yayigganga ennyama y\u2019abaana ebamala, n\u2019enkazi n\u2019ezittira eyaazo, n\u2019ejjuza empuku n\u2019omuyiggo, ne mu bisulo ne mujjula ennyama."
                },
                "13": {
                    "verse_nr": "13",
                    "verse": "\u201cLaba nze MUKAMA ow\u2019Eggye nkwolekedde, era ndyokya amagaali go gonna ne ganyooka, n\u2019ekitala kirizikiriza empologoma zo ento. Era tolifuna munyago mulala nate ku nsi, n\u2019eddoboozi ly\u2019ababaka bo teririddayo kuwulirwa.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ebibi bya Nineeve - Zikusanze ggwe ekibuga eky\u2019omusaayi! Kyonna ekijjudde eby\u2019obulimba n\u2019obunyazi, ekitaggwaamu banyagiddwa."
                },
                "2": {
                    "verse_nr": "2",
                    "verse": "Muwulire okuvuga kw\u2019embooko, n\u2019okuvuuma kwa namuziga z\u2019amagaali n\u2019ebigere by\u2019embalaasi nga bwe bivuga n\u2019amagaali nga gakubaganira mu nguudo!"
                },
                "3": {
                    "verse_nr": "3",
                    "verse": "Laba eggye ery\u2019embalaasi erirumba, n\u2019ebitala ebitemagana, n\u2019amafumu agamyansa. Abatuukiddwako ebisago nga bayitirivu, ne ntuumu ennene ez\u2019emirambo egitamanyiddwa muwendo; abantu bagirinnyirira."
                },
                "4": {
                    "verse_nr": "4",
                    "verse": "Bino byonna biri bityo kubanga Nineeve yeeweerayo ddala okwetunda eri abalabe ba Katonda obutasalako, nga malaaya omukulu, kye kibuga ekikyaamu ekitali kyesigwa ekyawubisa ebirala, omukulu w\u2019obufumu, ekyafuula amawanga abaddu baakyo olw\u2019obwamalaaya bwakyo, n\u2019olw\u2019obulogo bwakyo."
                },
                "5": {
                    "verse_nr": "5",
                    "verse": "\u201cLaba nkwolekedde,\u201d bw\u2019ayogera MUKAMA ow\u2019Eggye, \u201cera nditikka engoye zo ne zidda ku mutwe gwo. Ensi zonna ziriraba obwereere bwo n\u2019obwakabaka bwonna bulabe ensonyi zo."
                },
                "6": {
                    "verse_nr": "6",
                    "verse": "Ndikukanyugira kazambi, era ndikufuula ekyenyinyalwa ne nkufuula eky\u2019okwelolera."
                },
                "7": {
                    "verse_nr": "7",
                    "verse": "Awo bonna abalikutunuulira balikwesamba ne bagamba nti, \u2018Nineeve kifuuse matongo, ani anakikungubagira?\u2019 Abalikikubagiza baliva wa?\u201d"
                },
                "8": {
                    "verse_nr": "8",
                    "verse": "Ggwe Nineeve ggw\u2019osinga Tebesi ekyali kizimbiddwa ku mugga Kiyira ng\u2019amazzi gakyetoolodde okukikuuma ku njuyi zonna? Olukomera lwakyo gwali mugga era amazzi ge gaali bbugwe waakyo."
                },
                "9": {
                    "verse_nr": "9",
                    "verse": "Esiyopya ne Misiri ze zaakiwagiranga. Ate nga Abapuuti n\u2019ab\u2019omu Libiya nabo nga bakiyamba."
                },
                "10": {
                    "verse_nr": "10",
                    "verse": "Kyawambibwa, ne kitwalibwa mu buwa\u014b\u014banguse. Abaana bwakyo abawere babetentebwa mu ntandikwa ya buli luguudo. Abakungu baakyo baakubirwa obululu, n\u2019abasajja be ab\u2019amaanyi baasibibwa mu njegere."
                },
                "11": {
                    "verse_nr": "11",
                    "verse": "Nineeve naawe olitamiira, olyekweka ng\u2019onoonya obuddukiro owone omulabe wo."
                },
                "12": {
                    "verse_nr": "12",
                    "verse": "Ebigo byo byonna biri ng\u2019emitiini egiriko ebibala ebisooka okwengera; bwe ginyeenyezebwa ne bigwa mu kamwa k\u2019oyo anaabirya."
                },
                "13": {
                    "verse_nr": "13",
                    "verse": "Laba abalwanyi bammwe balinafuwa ne batiitiira ng\u2019abakazi. Enzigi z\u2019ensi yo nzigule eri abalabe bo. Era omuliro gwokezza emikiikiro gyazo."
                },
                "14": {
                    "verse_nr": "14",
                    "verse": "Weenyweze bajja kukulumba! Weeterekere ku mazzi g\u2019onoonywako. Nyweza ebisenge byo. Noonya ettaka olisambe oddaabirize ekisenge eky\u2019amatoffaali."
                },
                "15": {
                    "verse_nr": "15",
                    "verse": "Omuliro gulikulya, ekitala kirikuzikiriza. Wenna oliriibwa ng\u2019enzige bwe zirya ebirime. Mweyongere obungi ng\u2019enseenene, mwale ng\u2019enzige."
                },
                "16": {
                    "verse_nr": "16",
                    "verse": "Mwongedde ku bungi bwa basuubuzi bammwe okusinga emmunyeenye ez\u2019oku ggulu. Naye ensi baligikaza okufaanana ng\u2019enzige bwe zimalawo ensi ne ziryoka zibuuka."
                },
                "17": {
                    "verse_nr": "17",
                    "verse": "Abakuumi bammwe bali ng\u2019enzige, n\u2019abakungu bammwe ng\u2019ebibinja by\u2019enzige ezibeera ku bisenge ku lunaku olw\u2019obutiti. Enjuba bw\u2019evaayo zibuuka ne ziraga etamanyiddwa."
                },
                "18": {
                    "verse_nr": "18",
                    "verse": "Abasumba bo nga babongoota, ggwe kabaka wa Bwasuli, n\u2019abakungu abeekitiibwa bagalamidde nga bawumuddeko. Abantu bo basaasaanira ku nsozi nga tewali n\u2019omu abaku\u014b\u014baanya."
                },
                "19": {
                    "verse_nr": "19",
                    "verse": "Tewali kisobola kuwonya kiwundu kyo ekinene bwe kityo. Bonna abawulira ebikuguddeko bakuba bukubi mu ngalo olw\u2019okugwa kwo. Ani ataakosebwa olw\u2019ettima lyo eringi? Kubanga muntu ki ataatuusibwako bukambwe bwo obwa buli kakedde?"
                }
            }
        }
    }
}