{
    "version": "LCB",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Okulamusa - Nze Peetero omutume wa Yesu Kristo, mpandiikira abalonde ba Katonda, abaasaasaanira mu Ponto, ne mu Ggalatiya ne mu Kapadokiya, ne mu Asiya ne mu Bisuniya,"
                },
                "2": {
                    "verse_nr": "2",
                    "verse": "Katonda Kitaffe be yasooka okumanya ne batukuzibwa Omwoyo olw\u2019okugondere Yesu Kristo, era ne balongoosebwa n\u2019omusaayi ggwe, ogwabamansirwako. Ekisa n\u2019emirembe byeyongerenga mu mmwe."
                },
                "3": {
                    "verse_nr": "3",
                    "verse": "Essuubi Eddamu - Katonda Kitaawe wa Mukama waffe Yesu Kristo atenderezebwe. Olw\u2019okusaasira kwe okungi twazaalibwa mu bulamu obulina essuubi omulundi ogwokubiri, olw\u2019okuzuukira kwa Yesu Kristo mu bafu."
                },
                "4": {
                    "verse_nr": "4",
                    "verse": "Bw\u2019atyo n\u2019atusuubiza omugabo mu busika, ogw\u2019olubeerera ogutakyusa langi era ogutafuma, gw\u2019atuterekedde mu ggulu."
                },
                "5": {
                    "verse_nr": "5",
                    "verse": "Era Katonda, mu buyinza bwe, alibakuuma olw\u2019okukkiriza kwammwe, n\u2019abatuusa mu bulokozi obwateekebwateekebwa okubikkulirwa mu biro eby\u2019enkomerero."
                },
                "6": {
                    "verse_nr": "6",
                    "verse": "Ekyo, kijja kubasanyusa nnyo newaakubadde nga mujja kusanga ebizibu bya ngeri nnyingi okumala akaseera."
                },
                "7": {
                    "verse_nr": "7",
                    "verse": "Kubanga okugezesebwa kw\u2019okukkiriza kwammwe, kwa muwendo mungi nnyo okusinga zaabu egezebwa mu muliro n\u2019ekakasibwa, kulyoke kusaanire ettendo n\u2019ekitiibwa n\u2019okugulumizibwa ku lunaku luli Mukama waffe Yesu Kristo lw\u2019alirabikirako."
                },
                "8": {
                    "verse_nr": "8",
                    "verse": "Newaakubadde nga Yesu oyo temumulabangako, kyokka mumwagala, era ne kaakano temumulaba naye mumukkiriza ne mujjula essanyu eritayogerekeka ne mumugulumiza,"
                },
                "9": {
                    "verse_nr": "9",
                    "verse": "era ekiva mu kukkiriza kwammwe kwe kulokolebwa kw\u2019emyoyo gyammwe."
                },
                "10": {
                    "verse_nr": "10",
                    "verse": "Bannabbi baafuba nga bwe baasobola okuvumbula era n\u2019okutegeera okulokolebwa kuno, ne bategeeza eby\u2019omu maaso ku kisa kya Katonda ky\u2019agenda okubawa."
                },
                "11": {
                    "verse_nr": "11",
                    "verse": "Omwoyo wa Kristo ng\u2019ali mu bo, yategeeza eby\u2019omu maaso ku kubonaabona kwa Kristo era n\u2019ekitiibwa ekiriddirira, ne bafuba okuvumbula omuntu gwe kirituukako n\u2019ekiseera we kirituukira."
                },
                "12": {
                    "verse_nr": "12",
                    "verse": "Bannabbi bano Katonda yabalaga nti ebyo tebabikola ku lwabwe, wabula ku lwammwe. Era kaakano Enjiri ebuuliddwa gye tuli ffenna. Yatubuulirwa mu maanyi ga Mwoyo Mutukuvu eyava mu ggulu. Bino by\u2019ebintu ne bamalayika bye bayaayaanira okutegeera."
                },
                "13": {
                    "verse_nr": "13",
                    "verse": "Twayitibwa kuba Batukuvu - Noolwekyo mwetegeke nga muli bateefu, nga mutadde emitima gyammwe ku kisa kya Katonda ekiribaweebwa, Yesu Kristo bw\u2019alirabika."
                },
                "14": {
                    "verse_nr": "14",
                    "verse": "Mugonderenga Katonda, kubanga muli baana be, muleme kufugibwa okwegomba kwammwe okubi okw\u2019edda, kwe mwatambulirangamu mu butamanya."
                },
                "15": {
                    "verse_nr": "15",
                    "verse": "Kale, nga Katonda eyabayita bw\u2019ali omutukuvu, nammwe mubeerenga batukuvu mu byonna bye mukola."
                },
                "16": {
                    "verse_nr": "16",
                    "verse": "Nga bwe kyawandiikibwa nti, \u201cMubenga batukuvu, kubanga nze ndi mutukuvu.\u201d"
                },
                "17": {
                    "verse_nr": "17",
                    "verse": "Mujjukire nti Kitammwe gwe musaba, asalira omusango buli muntu awatali kusaliriza, musaana mumusseemu ekitiibwa, nga mwetwala ng\u2019abagenyi ku nsi kuno."
                },
                "18": {
                    "verse_nr": "18",
                    "verse": "Kubanga mumanyi nti mwanunulibwa mu mpisa zammwe embi ezaava ku bajjajjammwe. Temwanunulibwa na bintu ebiggwaawo nga ffeeza oba zaabu."
                },
                "19": {
                    "verse_nr": "19",
                    "verse": "Wabula mwanunulibwa n\u2019omusaayi gwa Kristo ogw\u2019omuwendo omungi ennyo, ogw\u2019omwana gw\u2019endiga ogutaliiko kamogo oba ebbala."
                },
                "20": {
                    "verse_nr": "20",
                    "verse": "Kristo yategekebwa dda nga n\u2019ensi tennatondebwa, kyokka mu nnaku zino ezaakayita n\u2019alabisibwa ku lwammwe."
                },
                "21": {
                    "verse_nr": "21",
                    "verse": "Mu ye, mwe mwayita okukkiriza Katonda eyamuzuukiza mu bafu, n\u2019amuwa ekitiibwa, era okukkiriza kwammwe n\u2019okusuubira kwammwe kyebivudde binywerera ku Katonda."
                },
                "22": {
                    "verse_nr": "22",
                    "verse": "Kale kaakano nga bwe mumaze okutukuza emyoyo gyammwe olw\u2019okukkiriza amazima, ne mwagalanira ddala mu luganda lwennyini, mweyongere okwagalana n\u2019omutima ogutaliimu bukuusa."
                },
                "23": {
                    "verse_nr": "23",
                    "verse": "Kubanga okusinziira mu kigambo kya Katonda ekiramu era eky\u2019olubeerera, mwazaalibwa omulundi ogwokubiri."
                },
                "24": {
                    "verse_nr": "24",
                    "verse": "Kubanga, \u201cAbantu bonna bali ng\u2019omuddo, n\u2019ekitiibwa kyabwe kiri ng\u2019ekimuli ky\u2019omuddo. Omuddo gukala, ekimuli kyagwo ne kigwa."
                },
                "25": {
                    "verse_nr": "25",
                    "verse": "Naye ekigambo kya Mukama Katonda kibeerera emirembe gyonna.\u201d Era ekigambo ekyo y\u2019Enjiri eyababuulirwa."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ejjinja Eddamu n\u2019Eggwanga Ettukuvu - Kale mukomye buli ngeri yonna ey\u2019ettima, n\u2019obulimba bwonna, n\u2019obukuusa, n\u2019obuggya, n\u2019okwogera ekibi kwonna."
                },
                "2": {
                    "verse_nr": "2",
                    "verse": "Ng\u2019abaana abaakazaalibwa bwe beegomba amata, nammwe mwegombenga amata ag\u2019omwoyo, muganywenga mukule era mulokolebwe,"
                },
                "3": {
                    "verse_nr": "3",
                    "verse": "kubanga mwalega ku bulungi bwa Mukama."
                },
                "4": {
                    "verse_nr": "4",
                    "verse": "Mujje gy\u2019ali kubanga ye ly\u2019ejjinja eddamu, abantu lye baasuula nga balowooza nti terigasa, kyokka eryalondebwa Katonda era ery\u2019omugaso omunene ennyo."
                },
                "5": {
                    "verse_nr": "5",
                    "verse": "Mujje gy\u2019ali nga muli ng\u2019amayinja amalamu, muzimbibwemu ennyumba ey\u2019omwoyo. Mulyoke mube bakabona be abaweereza ssaddaaka ey\u2019omwoyo, esiimibwa Katonda mu Yesu Kristo Mukama waffe."
                },
                "6": {
                    "verse_nr": "6",
                    "verse": "Kubanga ekyawandiikibwa kigamba nti, \u201cLaba, nteeka mu Sayuuni, ejjinja ery\u2019oku nsonda ery\u2019omuwendo omungi eddonde, oyo eyeesiga Kristo, taliswazibwa.\u201d"
                },
                "7": {
                    "verse_nr": "7",
                    "verse": "Ejjinja eryo lya muwendo mungi nnyo eri mmwe abakkiriza. Naye eri abatakkiriza, \u201cLye jjinja abazimbi lye baagaana, lye lifuuse ejjinja ekkulu ery\u2019oku nsonda.\u201d"
                },
                "8": {
                    "verse_nr": "8",
                    "verse": "Era \u201cLye jjinja abantu lye beekoonako, lwe lwazi kwe beesittala ne bagwa.\u201d Beesittala kubanga bajeemera ekigambo kya Katonda, nga bwe ky\u2019ateekebwateekebwa."
                },
                "9": {
                    "verse_nr": "9",
                    "verse": "Naye mwe muli kika kironde, bakabona bw\u2019obwakabaka, eggwanga ettukuvu, abantu ba Katonda bennyini. Mwalondebwa mulyoke mutende ebirungi bya Katonda eyabaggya mu kizikiza n\u2019abayingiza mu butangaavu bwe obutenkanika."
                },
                "10": {
                    "verse_nr": "10",
                    "verse": "Edda temwali ggwanga, naye kaakano muli ggwanga lya Katonda, era mwali temusaasirwa, naye kaakano Katonda abasaasidde."
                },
                "11": {
                    "verse_nr": "11",
                    "verse": "Abaweereza ba Katonda - Abaagalwa, mutegeerere ddala nti ku nsi kuno muli bayise. Kyenva mbeegayirira mwewale okwegomba kw\u2019omubiri, kubanga kulwanagana n\u2019omwoyo."
                },
                "12": {
                    "verse_nr": "12",
                    "verse": "Mukuumenga empisa zammwe ennungi, abo be mubeera nabo abatakkiriza, newaakubadde baboogerako nti ebikolwa byammwe bibi, basobole okulaba ebirungi bye mukola, balyoke bagulumize Katonda ku lunaku lw\u2019alirabikirako."
                },
                "13": {
                    "verse_nr": "13",
                    "verse": "Ku lwa Mukama waffe, mugonderenga buli kiragiro ky\u2019abo abali mu buyinza, oba kabaka alina obufuzi obw\u2019oku ntikko,"
                },
                "14": {
                    "verse_nr": "14",
                    "verse": "oba abafuzi abalala b\u2019atuma okubonerezanga abakola ebikolwa ebibi, era n\u2019okusiimanga abo abakola ebikolwa ebirungi."
                },
                "15": {
                    "verse_nr": "15",
                    "verse": "Kubanga Katonda asiima mukolenga ebirungi, mulyoke musirisenga abantu abasirusiru era abatalina kye bamanyi."
                },
                "16": {
                    "verse_nr": "16",
                    "verse": "Mubenga ba ddembe, kyokka nga temulyesigamya ku kukola bitasaana, wabula mulikozese ng\u2019abaweereza ba Katonda."
                },
                "17": {
                    "verse_nr": "17",
                    "verse": "Mussengamu abantu bonna ekitiibwa, mwagalenga nnyo abooluganda. Mutyenga Katonda. Mussengamu ekitiibwa abafuzi."
                },
                "18": {
                    "verse_nr": "18",
                    "verse": "Tulabire ku Kristo - Abaddu, mugonderenga bakama bammwe, nga mubassaamu ekitiibwa ekijjuvu, si abo bokka abalungi n\u2019abakwatampola naye n\u2019abo abakambwe."
                },
                "19": {
                    "verse_nr": "19",
                    "verse": "Kubanga kya mukisa omuntu bw\u2019abonyaabonyezebwa awatali nsonga, n\u2019agumiikiriza olw\u2019okutuukiriza ekyo Katonda ky\u2019ayagala."
                },
                "20": {
                    "verse_nr": "20",
                    "verse": "Kale kitiibwa ki kye mufuna bwe mugumiikiriza mu kubonaabona olw\u2019okukola ekibi? Naye Katonda abasiima bwe mugumiikiriza nga mubonyaabonyezebwa olw\u2019okukola obulungi."
                },
                "21": {
                    "verse_nr": "21",
                    "verse": "Ekyo kye mwayitirwa kubanga ne Kristo yabonyaabonyezebwa ku lwammwe, n\u2019abalekera ekyokulabirako kye musaana okugoberera."
                },
                "22": {
                    "verse_nr": "22",
                    "verse": "\u201cKristo teyakola kibi wadde okwogera ebyobukuusa.\u201d"
                },
                "23": {
                    "verse_nr": "23",
                    "verse": "Bwe yavumibwa, ye teyavuma. Era abaamubonyaabonya teyabeewerera, wabula yeewaayo eri Katonda alamula awatali kusaliriza."
                },
                "24": {
                    "verse_nr": "24",
                    "verse": "Yesu Kristo yennyini yeetikka ebibi byaffe mu mubiri gwe bwe yatufiirira ku musaalaba, naffe tulyoke tufe eri ekibi, tube abalamu eri obutuukirivu. Olw\u2019ebiwundu bye, muwonyezebbwa."
                },
                "25": {
                    "verse_nr": "25",
                    "verse": "Kubanga mwali muwabye ng\u2019endiga, naye kaakano mukomezebbwaawo eri Omusumba era alabirira obulamu bwammwe."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Abakyala ne ba bbaabwe - Abakazi abafumbo, mu ngeri y\u2019emu muwulirenga babbammwe, bwe waba nga waliwo abatagondera kigambo kya Katonda, balyoke baleetebwe mu kukkiriza olw\u2019empisa zammwe ennungi ne bwe muba nga temuliiko kye mubagambye."
                },
                "2": {
                    "verse_nr": "2",
                    "verse": "Kubanga bajja kulaba empisa zammwe ennungi nga mubassaamu ekitiibwa."
                },
                "3": {
                    "verse_nr": "3",
                    "verse": "Okweyonja kwammwe kulemenga kuba kwa kungulu: nga mu misono gy\u2019enviiri n\u2019egy\u2019amajjolobera ag\u2019ebyo ebyambalwa mu bulago ne ku matu, n\u2019egy\u2019ebyambalo."
                },
                "4": {
                    "verse_nr": "4",
                    "verse": "Naye kube kwa mu mutima munda; okweyonja okutayonooneka okw\u2019omwoyo omuwombeefu era omuteefu, era okwo kwe kw\u2019omuwendo ennyo mu maaso ga Katonda."
                },
                "5": {
                    "verse_nr": "5",
                    "verse": "Kubanga n\u2019abakazi ab\u2019edda abatukuvu abaasuubiriranga mu Katonda, bwe batyo bwe beeyonjanga era nga bawulize eri ba bbaabwe."
                },
                "6": {
                    "verse_nr": "6",
                    "verse": "Saala bw\u2019atyo bwe yali; yawuliranga nnyo Ibulayimu, ng\u2019amussaamu ekitiibwa ng\u2019amuyita mukama we. Kale obanga mwagala okuba bawala ba Saala, mubenga ba mpisa nnungi, olwo tewaabengawo kibatiisa kyonna."
                },
                "7": {
                    "verse_nr": "7",
                    "verse": "Nammwe abasajja abafumbo, mutegeere nga bakazi bammwe banafu, noolwekyo mubakwatenga n\u2019obwegendereza. Era mubassengamu ekitiibwa nga mumanyi nga nabo Katonda alibaweera wamu nammwe, obulamu obutaggwaawo. Bwe munaakolanga bwe mutyo okusaba kwammwe tekuziyizibwenga."
                },
                "8": {
                    "verse_nr": "8",
                    "verse": "Okubonyaabonyezebwa olw\u2019Okukola Ebituufu - Eky\u2019enkomerero, mwenna mubenga n\u2019emmeeme emu, buli omu alumirirwenga munne, era mwagalanenga ng\u2019abooluganda ddala, mubenga ba kisa era beetoowaze."
                },
                "9": {
                    "verse_nr": "9",
                    "verse": "Temuwooleranga ggwanga. Abavumye, mmwe temumuvumanga. Wabula mumusabirenga mukisa, kubanga ekyo kye mwayitirwa, mulyoke muweebwe omukisa."
                },
                "10": {
                    "verse_nr": "10",
                    "verse": "Kubanga ekyawandiikibwa kigamba nti, \u201cAyagala okufuna obulamu n\u2019okubeera mu ddembe, aziyizenga olulimi lwe okwogera ekibi, n\u2019emimwa gye okwogera ebyobukuusa."
                },
                "11": {
                    "verse_nr": "11",
                    "verse": "Era yeewalenga okukola ebibi, akolenga ebirungi. Anoonyenga emirembe era atambulirenga mu gyo."
                },
                "12": {
                    "verse_nr": "12",
                    "verse": "Kubanga abatuukirivu Mukama abatunuulira n\u2019ekisa, n\u2019amatu ge gawuliriza bye basaba. Kyokka aboonoonyi abatunuuliza bukambwe.\u201d"
                },
                "13": {
                    "verse_nr": "13",
                    "verse": "Bwe munaafubanga okukola ekituufu, ani anaabakolanga akabi?"
                },
                "14": {
                    "verse_nr": "14",
                    "verse": "Naye era ne bwe munaabonyaabonyezebwanga olw\u2019obutuukirivu, mulina omukisa. \u201cTemutya bye batya; temutekemuka.\u201d"
                },
                "15": {
                    "verse_nr": "15",
                    "verse": "Mutyenga Mukama waffe Kristo mu mitima gyammwe. Era bulijjo mubenga beetegefu okuddamu buli ababuuza okunnyonnyola essuubi lyammwe,"
                },
                "16": {
                    "verse_nr": "16",
                    "verse": "era muddengamu n\u2019obuwombeefu, awamu n\u2019eggonjebwa. Mubenga ba mutima mulungi, abo ababavuma era ababoogerako ekibi olw\u2019empisa zammwe ennungi olw\u2019okuba nga muli ba Kristo, balyoke baswale."
                },
                "17": {
                    "verse_nr": "17",
                    "verse": "Okubonyaabonyezebwanga olw\u2019okukola obulungi, bwe kuba nga kwe kusiima kwa Katonda, kusinga okubonyaabonyezebwa olw\u2019okukola ekibi."
                },
                "18": {
                    "verse_nr": "18",
                    "verse": "Kubanga ddala Kristo yabonyaabonyezebwa olw\u2019ebibi omulundi gumu, Omuntu Omutuukirivu ku lw\u2019abatali batuukirivu, alyoke abaleete eri Katonda bwe yattibwa mu mubiri, kyokka n\u2019abeera mulamu mu mwoyo."
                },
                "19": {
                    "verse_nr": "19",
                    "verse": "Era omwoyo gwe, gwe gwagenda okubuulira Enjiri emyoyo egyali mu kkomera."
                },
                "20": {
                    "verse_nr": "20",
                    "verse": "Egyo gy\u2019emyoyo egy\u2019abo edda abaagaana okuwulira Katonda ng\u2019akyabagumiikiriza, mu kiseera Nuuwa kye yazimbiramu eryato, abantu abatono, omunaana gwokka, mwe baawonyezebwa amazzi."
                },
                "21": {
                    "verse_nr": "21",
                    "verse": "Amazzi ago gaali kabonero ak\u2019okubatizibwa mulyoke mulokolebwe kaakano. Kubanga okubatizibwa tekitegeeza kunaazibwako kko lya mubiri, wabula kitegeeza kwewaayo eri Katonda nga tumaliridde okukola by\u2019ayagala, ng\u2019atuwadde omutima omulongoofu olw\u2019okuzuukira kwa Yesu Kristo,"
                },
                "22": {
                    "verse_nr": "22",
                    "verse": "eyalinnya mu ggulu era atudde ku mukono ogwa ddyo ogwa Katonda, ng\u2019afuga bamalayika n\u2019aboobuyinza, n\u2019abaamaanyi ab\u2019omu ggulu."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Obulamu Obuggya - Kale nga Kristo bwe yabonyaabonyezebwa mu mubiri, nammwe mumalirire okubonaabona nga ye. Kubanga abonaabona mu mubiri aba takyafugibwa kibi."
                },
                "2": {
                    "verse_nr": "2",
                    "verse": "Okuva kaakano nga muli mu nsi muno, mugoberere ebyo Katonda by\u2019ayagala, so si kugoberera kwegomba kwammwe okw\u2019omubiri."
                },
                "3": {
                    "verse_nr": "3",
                    "verse": "Mu biseera ebyayita mwemaliranga mu kukola ebyo Abaamawanga bye beegombanga. Mwali mwemalidde mu bwenzi, mu kwegomba okubi, mu butamiivu, mu binyumu, mu bubaga obw\u2019omwenge, ne mu kusinza bakatonda abalala."
                },
                "4": {
                    "verse_nr": "4",
                    "verse": "Kaakano abo abatakkiriza Katonda beewuunya era babavuma bwe balaba nga temukyabeegattako mu ebyo bye bakola."
                },
                "5": {
                    "verse_nr": "5",
                    "verse": "Abantu abo baliwoza mu maaso ga Katonda. Kubanga yeeteeseteese okulamula abalamu n\u2019abafu ng\u2019asinziira ku ebyo bye baakola."
                },
                "6": {
                    "verse_nr": "6",
                    "verse": "Enjiri kyeyava ebuulirwa, n\u2019abafu balyoke basalirwe omusango ng\u2019abantu abalala bonna, kyokka babe balamu mu mwoyo nga Katonda bw\u2019ali."
                },
                "7": {
                    "verse_nr": "7",
                    "verse": "Okukozesa Obulungi Ebirabo Katonda by\u2019atuwa - Enkomerero ya byonna eneetera okutuuka. Noolwekyo mwetegeke era mwegenderezenga, era bulijjo musabenga Katonda."
                },
                "8": {
                    "verse_nr": "8",
                    "verse": "N\u2019ekisingira ddala obukulu mwagalanenga ddala mu mazima, kubanga okwagalana kubikka ebibi bingi."
                },
                "9": {
                    "verse_nr": "9",
                    "verse": "Musembezeganenga awatali kwemulugunya."
                },
                "10": {
                    "verse_nr": "10",
                    "verse": "Buli omu asaanidde okukozesa n\u2019obwesigwa buli kirabo Katonda kye yamuwa olw\u2019okugasa banne nabo balyoke bafune emikisa gya Katonda emingi gy\u2019agaba."
                },
                "11": {
                    "verse_nr": "11",
                    "verse": "Ayogera, ayogerenga ng\u2019atumiddwa Katonda; ayamba, akikolenga n\u2019amaanyi gonna Katonda g\u2019amuwadde; mu byonna Katonda alyoke agulumizibwenga mu Yesu Kristo, alina ekitiibwa n\u2019obuyinza emirembe n\u2019emirembe. Amiina."
                },
                "12": {
                    "verse_nr": "12",
                    "verse": "Okubonyaabonyezebwa olw\u2019Okuba Omukristaayo - Abaagalwa, temwewuunya obulumi obw\u2019amaanyi bwe bubatuukako ng\u2019abatuukiddwako ekintu ekitali kya bulijjo."
                },
                "13": {
                    "verse_nr": "13",
                    "verse": "Kyokka musanyuke kubanga mugabanye ku kubonaabona kwa Kristo, mulyoke mujjule essanyu, ng\u2019ekitiibwa kye kirabise."
                },
                "14": {
                    "verse_nr": "14",
                    "verse": "Mulina omukisa bwe muvumibwa olw\u2019erinnya lya Kristo kubanga Omwoyo ow\u2019ekitiibwa owa Katonda ali ku mmwe."
                },
                "15": {
                    "verse_nr": "15",
                    "verse": "Mu mmwe temusaana kubaamu mutemu, oba mubbi, oba omukozi w\u2019ebibi, wadde eyeeyingiza mu by\u2019abalala. Kubanga buli abonyaabonyezebwa olw\u2019ebyo taliiko ky\u2019agasibwa."
                },
                "16": {
                    "verse_nr": "16",
                    "verse": "Naye bw\u2019abonyaabonyezebwa olw\u2019okuba Omukristaayo aleme kukwatibwa nsonyi, wabula yeebazenga Katonda olw\u2019okuba owa Kristo."
                },
                "17": {
                    "verse_nr": "17",
                    "verse": "Kubanga ekiseera kituuse Katonda okulamula ng\u2019atandikira mu nnyumba ya Katonda. Obanga okulamula kutandikidde ku ffe, kale kiriba kitya ku abo abajeemera Enjiri ya Katonda?"
                },
                "18": {
                    "verse_nr": "18",
                    "verse": "\u201cEra obanga kizibu omutuukirivu okulokolebwa, kale aboonoonyi n\u2019abatatya Katonda balikolebwa batya?\u201d"
                },
                "19": {
                    "verse_nr": "19",
                    "verse": "Noolwekyo abo ababonaabona olw\u2019okutuukiriza ekyo Katonda ky\u2019ayagala, basaanidde okuwaayo obulamu bwabwe eri Katonda waabwe omwesigwa, bakole obulungi."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Katonda Talemererwa - Noolwekyo mbulirira abakadde abali mu mmwe nze mukadde munnammwe, omujulirwa w\u2019okubonaabona kwa Kristo, era agabanira awamu ekitiibwa ekigenda okubikkulirwa."
                },
                "2": {
                    "verse_nr": "2",
                    "verse": "Mulundenga ekisibo kya Katonda ekiri mu mmwe, mukiriisenga nga mukirabirira n\u2019okwagala so si na kwemulugunya, nga mukolerera amagoba ag\u2019obukuusa wabula olw\u2019okujjumbira Katonda."
                },
                "3": {
                    "verse_nr": "3",
                    "verse": "Be mukulembera temubakambuwaliranga wabula mubakulemberenga nga mubalaga ekyokulabirako ekirungi."
                },
                "4": {
                    "verse_nr": "4",
                    "verse": "Era Omusumba Omukulu bw\u2019alikomawo, muliweebwa engule ey\u2019ekitiibwa ekitaliggwaawo."
                },
                "5": {
                    "verse_nr": "5",
                    "verse": "Mmwe abavubuka, mugonderenga abakulu. Muweerezeganenga mwekka na mwekka n\u2019obuwombeefu kubanga \u201cKatonda akyawa ab\u2019amalala naye abawombeefu abawa omukisa.\u201d"
                },
                "6": {
                    "verse_nr": "6",
                    "verse": "Noolwekyo mwewombeeke wansi w\u2019omukono gwa Katonda ogw\u2019amaanyi, naye alibagulumiza ng\u2019obudde butuuse."
                },
                "7": {
                    "verse_nr": "7",
                    "verse": "Mumutwalirenga byonna bye mweraliikirira kubanga abalumirwa era afaayo ku buli ekibatuukako."
                },
                "8": {
                    "verse_nr": "8",
                    "verse": "Mutunulenga, mwekuume omulabe wammwe Setaani, atambulatambula ng\u2019empologoma enjala gy\u2019eruma egenda ng\u2019ewuluguma ng\u2019enoonya gw\u2019eneerya."
                },
                "9": {
                    "verse_nr": "9",
                    "verse": "Mumwa\u014b\u014bange ng\u2019abalumbye, nga mwesiga Mukama, era mujjukire nti ebibonoobono ebiri ng\u2019ebyo bituuka ne ku bakkiriza abalala mu nsi yonna."
                },
                "10": {
                    "verse_nr": "10",
                    "verse": "Bwe mulibonaabonera akaseera, Katonda waffe atukwatirwa ekisa ng\u2019ayita mu Kristo, alibawa ekitiibwa kye ekitaliggwaawo. Alibakomyawo, alibazzaamu amaanyi, alibawanirira era alibanyweza."
                },
                "11": {
                    "verse_nr": "11",
                    "verse": "Ekitiibwa n\u2019amaanyi bibeerenga gy\u2019ali emirembe n\u2019emirembe. Amiina."
                },
                "12": {
                    "verse_nr": "12",
                    "verse": "Ebbaluwa eno nzija kugikwasa Sirwano, gwe mmanyi nga waaluganda mwesigwa ddala, agibaleetere. Nsuubira nga mbazizzaamu amaanyi mu bbaluwa eno, era nga mbalaze engeri Katonda gy\u2019agabamu ekisa kye ekingi. Ebyo bye mbategeezezza bibayambe okunywerera mu kwagala kwe."
                },
                "13": {
                    "verse_nr": "13",
                    "verse": "Balonde bannammwe mu kkanisa y\u2019e Babulooni, babalamusizza. Ne mutabani wange Makko naye abalamusizza."
                },
                "14": {
                    "verse_nr": "14",
                    "verse": "Mulamusagane n\u2019okwagala okw\u2019Ekikristaayo. Emirembe gibeerenga mu mmwe mwenna abali mu Kristo."
                }
            }
        }
    }
}