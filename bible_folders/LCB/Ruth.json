{
    "version": "LCB",
    "book_name": "Ruth",
    "book_nr": "8",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Nawomi ne Luusi - Awo olwatuuka mu nnaku ezo abalamuzi ze baafugiramu, enjala n\u2019egwa mu nsi. Awo omusajja ow\u2019e Besirekemu mu Yuda ne mukazi we, ne batabani be bombi, ne basengukira mu nsi ya Mowaabu."
                },
                "2": {
                    "verse_nr": "2",
                    "verse": "Erinnya ly\u2019omusajja yali Erimereki, erya mukazi we Nawomi, n\u2019amannya ga batabani be bombi, Maloni ne Kiriyoni. Baali Bayefulaasi ab\u2019e Besirekemu mu Yuda, bwe baatuuka mu nsi ya Mowaabu, ne babeera omwo."
                },
                "3": {
                    "verse_nr": "3",
                    "verse": "Naye Erimereki bba wa Nawomi n\u2019afa; nnamwandu Nawomi n\u2019asigalawo ne batabani be bombi."
                },
                "4": {
                    "verse_nr": "4",
                    "verse": "Batabani be baawasa ku bakazi Abamowaabu, omu Olupa, n\u2019omulala Luusi, ne babeera eyo okumala emyaka nga kkumi."
                },
                "5": {
                    "verse_nr": "5",
                    "verse": "Oluvannyuma Maloni ne Kiriyoni ne bafa, Nawomi n\u2019asigala nga talina baana wadde bba."
                },
                "6": {
                    "verse_nr": "6",
                    "verse": "Bwe yawulira ng\u2019ali mu nsi ya Mowaabu nti MUKAMA Katonda yajjira abantu be n\u2019abawa emmere, n\u2019agolokoka ne baka baana be okuddayo mu Isirayiri."
                },
                "7": {
                    "verse_nr": "7",
                    "verse": "Ye ne baka baana be, ne bava mu kifo mwe baali, ne bakwata ekkubo okuddayo mu nsi ya Yuda."
                },
                "8": {
                    "verse_nr": "8",
                    "verse": "Awo Nawomi n\u2019agamba baka baana be nti, \u201cMugende muddeeyo buli muntu mu nnyumba ya nnyina, era MUKAMA Katonda abakolere ebyekisa, nga nammwe bwe mwakolera abaafa era ne bye mwakolera nze."
                },
                "9": {
                    "verse_nr": "9",
                    "verse": "MUKAMA Katonda abawe omukisa era buli omu ku mmwe, amuwe omusajja omulala.\u201d N\u2019alyoka abanywegera, nabo ne bayimusa amaloboozi gaabwe, ne bakaaba amaziga,"
                },
                "10": {
                    "verse_nr": "10",
                    "verse": "nga bagamba nti, \u201cNedda, tuligenda naawe ng\u2019oddayo eri abantu bo.\u201d"
                },
                "11": {
                    "verse_nr": "11",
                    "verse": "Naye Nawomi n\u2019abagamba nti, \u201cMuddeeyo ewammwe bawala bange. Kiki ekibaagaza okugenda nange? Sikyasobola kuzaala baana balala bafuuke babba mmwe."
                },
                "12": {
                    "verse_nr": "12",
                    "verse": "Mweddireyo ewammwe, bawala bange, kubanga nze nkaddiye nnyo sikyafumbirwa. Ne bwe nnandifumbiddwa ne nzaala abaana aboobulenzi;"
                },
                "13": {
                    "verse_nr": "13",
                    "verse": "mwandibalindiridde okutuusa lwe bandikuze nga temunnafumbirwa? Nedda, bawala bange. Nnumwa nnyo okusinga mmwe, kubanga omukono gwa MUKAMA Katonda tegubadde nange.\u201d"
                },
                "14": {
                    "verse_nr": "14",
                    "verse": "Bwe baawulira ekyo, ne baddamu okukaaba. Awo Olupa n\u2019anywegera nnyazaala we, n\u2019amusiibula. Naye Luusi namunywererako ddala."
                },
                "15": {
                    "verse_nr": "15",
                    "verse": "Awo Nawomi bwe yalaba ekyo, namugamba nti, \u201cLaba, munno azzeeyo eri abantu be ne balubaale be, naawe kwata ekkubo omugoberere.\u201d"
                },
                "16": {
                    "verse_nr": "16",
                    "verse": "Naye Luusi n\u2019amwegayirira ng\u2019agamba nti, \u201cTompaliriza kukuvaako, wadde obutakugoberera, kubanga gy\u2019onoogendanga, nange gye nnaagendanga, gy\u2019onooberanga, nange gye nnaaberanga, era abantu bo be banaabanga abantu bange, era ne Katonda wo y\u2019anaaberanga Katonda wange."
                },
                "17": {
                    "verse_nr": "17",
                    "verse": "Gy\u2019olifiira nange gye ndifiira era eyo gye balinziika. MUKAMA Katonda ankangavvule nnyo bwe ndyawukana naawe wabula mpozi okufa.\u201d"
                },
                "18": {
                    "verse_nr": "18",
                    "verse": "Awo Nawomi bwe yalaba nga Luusi amaliridde okugenda naye, n\u2019atayongerako kigambo kirala."
                },
                "19": {
                    "verse_nr": "19",
                    "verse": "Oluvannyuma bombi ne batambula okutuuka e Besirekemu. Bwe batuuka e Besirekemu, ekibuga kyonna ne kisasamala ku lwabwe, era abakazi ne beebuuza nti, \u201cDdala ono ye Nawomi?\u201d"
                },
                "20": {
                    "verse_nr": "20",
                    "verse": "Bwe yawulira ekyo, n\u2019abaddamu nti, \u201cTemumpita Nawomi, naye mumpite Mala, kubanga MUKAMA Ayinzabyonna yalumya obulamu bwange n\u2019okukaawa bunkayiridde."
                },
                "21": {
                    "verse_nr": "21",
                    "verse": "Nagenda nnina ebintu bingi, naye MUKAMA Katonda ankomezzaawo nga sirina kantu, kale lwaki mumpita Nawomi? Katonda Ayinzabyonna yandeetera okubonaabona.\u201d"
                },
                "22": {
                    "verse_nr": "22",
                    "verse": "Bw\u2019atyo Nawomi n\u2019akomawo e Besirekemu, okuva mu Mowaabu ne muka mwana we Luusi Omumowaabu, mu kiseera eky\u2019okukungula sayiri nga kyakatandika."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Luusi Asisinkana Bowaazi - Nawomi yalina mulamu we, ng\u2019ava mu kika kya bba, Erimereki, nga mugagga, erinnya lye nga ye Bowaazi."
                },
                "2": {
                    "verse_nr": "2",
                    "verse": "Awo Luusi Omumowaabu n\u2019agamba Nawomi nti, \u201cKa \u014b\u014bende mu nnimiro okulonda ebirimba bya sayiri, ngoberere oyo anankwatirwa ekisa.\u201d Nawomi n\u2019amuddamu nti, \u201cGenda, muwala wange.\u201d"
                },
                "3": {
                    "verse_nr": "3",
                    "verse": "Amangwago, n\u2019agenda, n\u2019atandika okulonda mu nnimiro abakunguzi we bayise. Awo ne yesanga ng\u2019atuuse mu nnimiro ya Bowaazi, ow\u2019omu kika kya Erimereki."
                },
                "4": {
                    "verse_nr": "4",
                    "verse": "Mu kiseera kye kimu Bowaazi n\u2019atuuka okuva e Besirekemu, n\u2019agamba abakunguzi be nti, \u201cMUKAMA Katonda abeere nammwe.\u201d Nabo ne bamuddamu nti, \u201cNaawe MUKAMA Katonda akuwe omukisa.\u201d"
                },
                "5": {
                    "verse_nr": "5",
                    "verse": "Awo Bowaazi n\u2019abuuza nampala wa bakunguzi be nti, \u201cOmuwala ono w\u2019ani?\u201d"
                },
                "6": {
                    "verse_nr": "6",
                    "verse": "N\u2019amuddamu nti, \u201cOno ye muwala Omumowaabu eyajja ne Nawomi okuva e Mowaabu."
                },
                "7": {
                    "verse_nr": "7",
                    "verse": "Atwegayiridde alondelonde abakunguzi we bayise mu binywa, era asiibye akola okuva obw\u2019enkya okutuusa essaawa eno, okuggyako akabanga akatono ke yawumuddemu.\u201d"
                },
                "8": {
                    "verse_nr": "8",
                    "verse": "Awo Bowaazi n\u2019agamba Luusi nti, \u201cWuliriza, muwala ggwe. Togendanga n\u2019olondanga mu nnimiro endala yonna, tovanga mu eno, naye obeeranga wamu nabaweereza bange abawala."
                },
                "9": {
                    "verse_nr": "9",
                    "verse": "Gendereranga ennimiro basajja bange mwe bamaze okukungula, era ogobererenga abawala. Abasajja mbalagidde obutakutawanya. Era ennyonta bw\u2019ekulumanga, onywenga ku mazzi abasajja ge basenye.\u201d"
                },
                "10": {
                    "verse_nr": "10",
                    "verse": "Awo Luusi bwe yawulira ebyo, n\u2019avuunama ku ttaka, ng\u2019agamba nti, \u201cNg\u2019ondaze ekisa mu maaso go, n\u2019onfaako nze, munnaggwanga.\u201d"
                },
                "11": {
                    "verse_nr": "11",
                    "verse": "Naye Bowaazi n\u2019addamu nti, \u201cBy\u2019okoledde nnyazaala wo kasookedde balo afa, ne bwe waleka kitaawo ne nnyoko era n\u2019abantu bo n\u2019ojja mu nsi ey\u2019abantu botomanyi, babintegezezza byonna."
                },
                "12": {
                    "verse_nr": "12",
                    "verse": "MUKAMA Katonda wa Isirayiri gwe weeyuna wansi w\u2019ebiwaawaatiro bye, akusasule olw\u2019ebyo by\u2019okoze, era akuwe empeera ennene ddala.\u201d"
                },
                "13": {
                    "verse_nr": "13",
                    "verse": "Awo Luusi n\u2019addamu nti, \u201cNneeyongere okulaba ekisa mu maaso go mukama wange, kubanga oyogedde ebigambo ebyekisa eri omuweereza wo era emmeeme yange ogizizza mu nteeko wadde nga sigwanira kuba omu ku baweereza bo.\u201d"
                },
                "14": {
                    "verse_nr": "14",
                    "verse": "Ekiseera ekyokulya bwe kyatuuka, Bowaazi n\u2019agamba Luusi nti, \u201cJjangu okoze omugaati gwo mu wayini akatuuse.\u201d Awo Luusi bwe yatuula wansi, Bowaazi n\u2019amuwa sayiri ensiike, n\u2019alya, n\u2019akkuta, n\u2019emulemera nawo."
                },
                "15": {
                    "verse_nr": "15",
                    "verse": "Oluvannyuma ng\u2019okulya kuwedde, n\u2019agolokoka agende alonde, era Bowaazi n\u2019alagira abaddu be nti, \u201cNe bw\u2019anaalonda mu binywa temumugaana."
                },
                "16": {
                    "verse_nr": "16",
                    "verse": "Wakiri, mumuleke yerondere mu miganda so temumuwuuna.\u201d"
                },
                "17": {
                    "verse_nr": "17",
                    "verse": "Awo Luusi n\u2019alonda mu nnimiro okutuuka akawungeezi, oluvannyuma n\u2019awuula ne sayiri gye yali aku\u014b\u014baanyizza, n\u2019aweza nga kilo kkumi na ssatu."
                },
                "18": {
                    "verse_nr": "18",
                    "verse": "Yonna n\u2019agyetikka, n\u2019agitwala mu kibuga, ne nnyazaala we n\u2019agiraba. Era yamuleetera ne ku mmere gye yali afissizzaawo."
                },
                "19": {
                    "verse_nr": "19",
                    "verse": "Nnyazaala we yasanyuka nnyo, era n\u2019amubuuza nti, \u201cWakoze mu nnimiro y\u2019ani leero? Aweebwe omukisa oyo akukwatiddwa ekisa!\u201d Awo Luusi n\u2019abuulira nnyazaala we nannyini nnimiro mwe yakoze, n\u2019erinnya ly\u2019omwami nga ye Bowaazi."
                },
                "20": {
                    "verse_nr": "20",
                    "verse": "Nawomi namugamba nti, \u201cMUKAMA Katonda atalekanga kulaga kisa eri abalamu n\u2019abafu, amuwe omukisa. Anti omusajja oyo muganda waffe ddala, era y\u2019omu ku banunuzi baffe ddala.\u201d"
                },
                "21": {
                    "verse_nr": "21",
                    "verse": "Luusi Omumowaabu n\u2019ayongerako nti, \u201cN\u2019oku\u014b\u014bamba ya\u014b\u014bambye nti nkolere wamu n\u2019abakozi be okutuusa lwe balimala eby\u2019okukungula bye.\u201d"
                },
                "22": {
                    "verse_nr": "22",
                    "verse": "Awo Nawomi n\u2019agamba Luusi muka mwana we nti, \u201cKijja kuba kirungi nnyo muwala wange, okubeeranga kumpi nabaweereza be abakazi, kubanga singa onoogenda mu nnimiro y\u2019omulala akabi kayinza okukutuukako.\u201d"
                },
                "23": {
                    "verse_nr": "23",
                    "verse": "Awo Luusi n\u2019abeeranga kumpi n\u2019abaweereza ba Bowaazi ng\u2019alonda okutuusa amakungula ga sayiri n\u2019e\u014b\u014baano bwe gaggwa, n\u2019abeeranga wamu ne nnyazaala we."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Luusi mu Gguuliro lya Bowaazi - Awo Nawomi nnyazaala wa Luusi n\u2019amugamba nti, \u201cLwaki sikunoonyeza maka ag\u2019okubeeramu, bakulabiririre eyo?"
                },
                "2": {
                    "verse_nr": "2",
                    "verse": "Ewa Bowaazi gy\u2019obadde n\u2019abaweereza be abawala, ye muganda waffe. Kale, ekiro kya leero ajja kuba ng\u2019awewa sayiri mu gguuliro."
                },
                "3": {
                    "verse_nr": "3",
                    "verse": "Kale naaba osaabe obuwoowo, era oyambale engoye zo ezisinga obulungi. Oluvannyuma oserengete mu gguuliro; naye tomuganya kumanya nti wooli, okutuusa ng\u2019amaze okulya n\u2019okunywa."
                },
                "4": {
                    "verse_nr": "4",
                    "verse": "Oluvannyuma ng\u2019agalamiddeko wansi, weetegereze ekifo w\u2019agalamidde, ogende obikkule ku bigere bye emirannamiro, naawe ogalamire awo; anaakubuulira eky\u2019okukola.\u201d"
                },
                "5": {
                    "verse_nr": "5",
                    "verse": "Awo Luusi n\u2019amugamba nti, \u201cNzija kukola nga bw\u2019ondagidde.\u201d"
                },
                "6": {
                    "verse_nr": "6",
                    "verse": "N\u2019aserengeta mu gguuliro, n\u2019akola byonna nga nnyazaala we bwe yamulagira."
                },
                "7": {
                    "verse_nr": "7",
                    "verse": "Awo Bowaazi bwe yamala okulya n\u2019okunywa, era nga musanyufu, n\u2019agenda n\u2019agalamira ku mabbali g\u2019entuumo ye \u014b\u014baano. Luusi naye n\u2019asooba mpola mpola, n\u2019abikkula ku bigere bye, n\u2019agalamira awo kumpi naye."
                },
                "8": {
                    "verse_nr": "8",
                    "verse": "Ekiro mu ttumbi, Bowaazi ne yeekanga, bwe yeekyusa n\u2019alaba omukazi agalamidde kumpi n\u2019ebigere bye."
                },
                "9": {
                    "verse_nr": "9",
                    "verse": "N\u2019amubuuza nti, \u201cGgwe ani?\u201d Luusi n\u2019addamu nti, \u201cNze Luusi omuweereza wo. Mbikkaako ku lugoye lwo kubanga oli mununuzi wa kika.\u201d"
                },
                "10": {
                    "verse_nr": "10",
                    "verse": "Bowaazi n\u2019amuddamu nti, \u201cMUKAMA Katonda akuwe omukisa muwala ggwe, olw\u2019ekisa ekinene kyondaze okusinga eky\u2019olubereberye, kubanga togenze wa bavubuka, abagagga oba abaavu."
                },
                "11": {
                    "verse_nr": "11",
                    "verse": "Kaakano, muwala ggwe, totya. Nzija kukukolera buli kintu kyonna ky\u2019onoosaba. Abantu bange bonna ab\u2019omu kibuga, bamanyi ng\u2019oli mukazi mwegendereza."
                },
                "12": {
                    "verse_nr": "12",
                    "verse": "Kya mazima ddala ndi mununuzi wo, naye waliwo ansingako."
                },
                "13": {
                    "verse_nr": "13",
                    "verse": "Beera wano okutuusa obudde lwe bunaakya. Kale bw\u2019anaayagala okukutwala, kinaaba kirungi; naye bw\u2019anaaba nga tasiimye, MUKAMA Katonda nga bw\u2019ali omulamu, nnaakutwala.\u201d"
                },
                "14": {
                    "verse_nr": "14",
                    "verse": "N\u2019agalamira kumpi n\u2019ebigere bye okutuusa enkeera, naye n\u2019agolokoka nga tebunnalaba addeyo eka. Naye Bowaazi n\u2019amukuutira nti, \u201cKireme okumanyibwa nti omukazi yazzeeko mu gguuliro.\u201d"
                },
                "15": {
                    "verse_nr": "15",
                    "verse": "Era n\u2019amugamba aleete omunagiro gw\u2019ayambadde; n\u2019agukwata, n\u2019amugerera ebigero mukaaga ebya sayiri, n\u2019abimutikka, oluvannyuma Luusi n\u2019addayo mu kibuga."
                },
                "16": {
                    "verse_nr": "16",
                    "verse": "Bwe yatuuka eri nnyazaala we, Nawomi n\u2019amubuuza nti, \u201cByagenze bitya muwala wange?\u201d N\u2019amubuulira ebintu byonna Bowaazi bye yamukoledde,"
                },
                "17": {
                    "verse_nr": "17",
                    "verse": "era n\u2019ayongerako nti, \u201cYampadde ebigero bino omukaaga ebya sayiri, n\u2019a\u014b\u014bamba nti, \u2018Toddayo wa nnyazaala wo ngalo nsa.\u2019\u2006\u201d"
                },
                "18": {
                    "verse_nr": "18",
                    "verse": "Nawomi n\u2019amugamba nti, \u201cGumiikiriza, muwala wange, olabe ebigambo gye binakkira, kubanga leero omusajja oyo tajja kuwummula okutuusa ensonga eyo lw\u2019anagimala.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Bowaazi ne Luusi Bafumbiriganwa - Awo Bowaazi n\u2019ayambuka ku wankaaki w\u2019ekibuga n\u2019atuula awo. Mu kiseera kye kimu, muganda we oli gwe yayogerako ngali ne Luusi, yali ayitawo. Bowaazi n\u2019amuyita namugamba nti, \u201cJjangu otuuleko wano munnange.\u201d Naye n\u2019akkiriza, n\u2019agenda n\u2019atuula we yali."
                },
                "2": {
                    "verse_nr": "2",
                    "verse": "Bowaazi n\u2019ayita n\u2019abasajja kkumi ku bakadde b\u2019ekibuga ne bajja ne batuula awo."
                },
                "3": {
                    "verse_nr": "3",
                    "verse": "N\u2019alyoka agamba muganda we nti, \u201cNawomi, eyakomyewo okuva mu Mowaabu, atunda ekibanja ekyali ekya muganda waffe omugenzi Erimereki."
                },
                "4": {
                    "verse_nr": "4",
                    "verse": "Ndowoozezza nti nkutegeeze ku nsonga eyo, ekibanja ekyo okigulire mu maaso g\u2019abakadde baffe. Bw\u2019oba ng\u2019oyagala okukinunula kinunule. Naye bw\u2019oba nga toyagala, ntegeeza nkimanye. Tewali mulala alina buyinza kukinunula wabula ggwe, ate nga nze nkuddirira mu lunyiriri lwaffe.\u201d Omusajja n\u2019addamu nti, \u201cNzija kukinunula.\u201d"
                },
                "5": {
                    "verse_nr": "5",
                    "verse": "Awo Bowaazi n\u2019amugamba nti, \u201cOlunaku lw\u2019oligula ekibanja ekyo ku Nawomi, ne Luusi Omumowaabu, nnamwandu naye olimutwala, erinnya lye yafa n\u2019olikuuma n\u2019ebintu bye n\u2019obirabirira.\u201d"
                },
                "6": {
                    "verse_nr": "6",
                    "verse": "Amangwago, omusajja n\u2019addamu nti, \u201cNze sisobola kukinunula kubanga nnyinza okwonoona obusika bwange. Noolwekyo gwe kinunule.\u201d"
                },
                "7": {
                    "verse_nr": "7",
                    "verse": "(Edda mu Isirayiri, empisa ey\u2019okununula n\u2019okuwaanyisa, yali nga bw\u2019eti: omuntu omu yaggyangamu engatto ye, n\u2019agiwa munne. Eno ye yali ng\u2019enkola entuufu mu Isirayiri)."
                },
                "8": {
                    "verse_nr": "8",
                    "verse": "Awo omusajja n\u2019agamba nti, \u201cKyegulire.\u201d Amangwago Bowaazi n\u2019aggyamu engatto ye."
                },
                "9": {
                    "verse_nr": "9",
                    "verse": "Bowaazi n\u2019alangirira eri abakadde n\u2019abantu bonna nti, \u201cOlwa leero, nguze ku Nawomi ebintu byonna ebya Erimereki, n\u2019ebya Kiriyoni n\u2019ebya Maloni, era mmwe muli bajulirwa."
                },
                "10": {
                    "verse_nr": "10",
                    "verse": "Era ne Luusi Omumowaabu, nnamwandu wa Maloni, naye mututte okuba mukazi wange, okusobola okukuuma erinnya ly\u2019omugenzi Erimereki n\u2019ebintu bye, erinnya lye lireme okufiira awo ate n\u2019okugibwa ne ligibwa mu bitabo bye byafaayo eby\u2019ekibuga. Mmwe bajulirwa!\u201d"
                },
                "11": {
                    "verse_nr": "11",
                    "verse": "Awo abakadde n\u2019abantu bonna abaali ku wankaaki ne boogera nti, \u201cTuli bajulirwa. MUKAMA Katonda amufaananye nga Laakeeri ne Leeya, abaazimbira awamu ennyumba ya Isirayiri. Naawe Bowaazi oyale mu Efulasi, era oyatiikirire mu Besirekemu,"
                },
                "12": {
                    "verse_nr": "12",
                    "verse": "era n\u2019ezzadde MUKAMA Katonda ly\u2019anaakuwa mu mukazi oyo, libeere ng\u2019ennyumba ya Pereezi, Tamali gwe yazaalira Yuda.\u201d"
                },
                "13": {
                    "verse_nr": "13",
                    "verse": "Awo Bowaazi n\u2019awasa Luusi okuba mukazi we, n\u2019ayingira gy\u2019ali, n\u2019aba olubuto, MUKAMA Katonda n\u2019amusobozesa okuzaala omwana owoobulenzi."
                },
                "14": {
                    "verse_nr": "14",
                    "verse": "Abakyala ne bagamba Nawomi nti, \u201cMUKAMA Katonda yeebazibwe, oyo atakulese nga tolina mununuzi olunaku lwa leero. Era erinnya ly\u2019omwana lyatiikirire mu Isirayiri yonna!"
                },
                "15": {
                    "verse_nr": "15",
                    "verse": "Kubanga muka mwana wo akwagala, alizza obuggya obulamu bwo n\u2019akuwanirira mu bukadde bwo; era akusingira abaana omusanvu, be yandizadde.\u201d"
                },
                "16": {
                    "verse_nr": "16",
                    "verse": "Awo Nawomi n\u2019atwala omwana, n\u2019amuwambaatira mu kifuba kye, n\u2019amulabirira."
                },
                "17": {
                    "verse_nr": "17",
                    "verse": "Abakyala ab\u2019oku muliraano ne bagamba nti, \u201cEwa Nawomi ezaaliddwayo omwana.\u201d Ne bamutuuma erinnya Obedi, oyo ye kitaawe wa Yese, era jjajja wa Dawudi."
                },
                "18": {
                    "verse_nr": "18",
                    "verse": "Luno lwe lunyiriri lwa Pereezi: Pereezi yali kitaawe wa Kezulooni,"
                },
                "19": {
                    "verse_nr": "19",
                    "verse": "Kezulooni yali kitaawe wa Laamu, Laamu n\u2019aba kitaawe wa Amminadaabu."
                },
                "20": {
                    "verse_nr": "20",
                    "verse": "Amminadaabu yali kitaawe wa Nakusoni, Nakusoni nga ye kitaawe wa Salumooni;"
                },
                "21": {
                    "verse_nr": "21",
                    "verse": "Salumooni yali kitaawe wa Bowaazi, Bowaazi n\u2019aba kitaawe wa Obedi;"
                },
                "22": {
                    "verse_nr": "22",
                    "verse": "Obedi yali kitaawe wa Yese, Yese n\u2019aba kitaawe wa Dawudi."
                }
            }
        }
    }
}