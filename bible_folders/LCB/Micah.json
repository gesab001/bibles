{
    "version": "LCB",
    "book_name": "Micah",
    "book_nr": "33",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Mu mirembe Yuda gye yagenda efugibwa bakabaka bano: Yosamu, ne Akazi, ne Keezeekiya, Mikka eyali Omumolasuuti, yafuna obubaka obuva eri MUKAMA, obukwata ku kibuga Samaliya ne Yerusaalemi."
                },
                "2": {
                    "verse_nr": "2",
                    "verse": "Muwulire mmwe abantu mwenna, muwulire mmwe ebintu byonna ebiri mu nsi, ne bonna abagirimu, MUKAMA Ayinzabyonna asinziira mu yeekaalu ye entukuvu, ng\u2019alina by\u2019abalumiriza."
                },
                "3": {
                    "verse_nr": "3",
                    "verse": "Mulabe, MUKAMA ajja ng\u2019ava mu ggulu ku ntebe ye ng\u2019akka ku nsi ng\u2019atambulira ku nsozi waggulu."
                },
                "4": {
                    "verse_nr": "4",
                    "verse": "N\u2019ensozi zirisaanuukira wansi w\u2019ebigere bye era n\u2019ebiwonvu ne byatika ne bisaanuuka ng\u2019ebisenge by\u2019emizindu by\u2019enjuki ebyokeddwa omuliro, ng\u2019amazzi g\u2019ekiyiriro bwe gakulukuta ku lusozi nga gayirira ku bbangabanga."
                },
                "5": {
                    "verse_nr": "5",
                    "verse": "Bino byonna biribeerawo olw\u2019okwonoona kwa Yakobo, olw\u2019ebibi by\u2019ennyumba ya Isirayiri. Ekibi kya Yakobo kye kiruwa? Si ye Samaliya? Kifo ki ekigulumivu ekya Yuda? Si Yerusaalemi?"
                },
                "6": {
                    "verse_nr": "6",
                    "verse": "\u201cNoolwekyo nzija kubetenta Samaliya ngifuule ebifunfugu, kifuuke nga ennimiro ey\u2019okusimbamu emizabbibu. Ndiyiwa amayinja gaakyo mu kiwonvu N\u2019emisingi gyakyo ne ngireka nga gyasamye."
                },
                "7": {
                    "verse_nr": "7",
                    "verse": "Bakatonda baakyo bonna be basinza, balisekulwasekulwa; ebintu byonna ebyaweebwayo ng\u2019ebirabo mu yeekaalu biriggya omuliro; ndizikiriza bakatonda baakyo bonna be beekolera. Ng\u2019ebirabo ebyo bwe byafunibwa mu bwenzi, bwe bityo bwe biritwalibwa mu bwenzi ne bikozesebwa.\u201d"
                },
                "8": {
                    "verse_nr": "8",
                    "verse": "Okukaaba n\u2019Okukungubaga - Kyendiva nkaaba ne nkuba ebiwoobe, ne ntambula nga sambadde ngatto, era nga ndi bukunya. Ndikaaba ng\u2019ekibe, ne nkuba ebiwoobe ng\u2019abaana b\u2019ekiwuugulu."
                },
                "9": {
                    "verse_nr": "9",
                    "verse": "Ekiwundu kye tekiwonyezeka, ne Yuda ky\u2019alwadde. Kituukidde ddala ku mulyango gw\u2019abantu bange, ne ku Yerusaalemi yennyini."
                },
                "10": {
                    "verse_nr": "10",
                    "verse": "Omulabe Asemberera Yerusaalemi - Temukibuulira mu Gaasi, temukaaba maziga n\u2019akatono. Mwevulungulire mu nfuufu mu Besuleyafula."
                },
                "11": {
                    "verse_nr": "11",
                    "verse": "Muyiteewo nga muli bwereere nga muswadde, mmwe ababeera mu Safiri. Ababeera mu Zanani tebalifuluma. Beswezeeri ekuba ebiwoobe, kubanga tokyalinayo buddukiro."
                },
                "12": {
                    "verse_nr": "12",
                    "verse": "Abo ab\u2019omu Malosi bali mu kulumwa okw\u2019amaanyi nga balindirira okubeerwa, kubanga ekibonoobono kivudde eri MUKAMA, ne kituuka ne ku mulyango gwa Yerusaalemi."
                },
                "13": {
                    "verse_nr": "13",
                    "verse": "Mwanguwe okusiba amagaali ku mbalaasi mmwe ababeera mu Lakisi. Mmwe nsibuko y\u2019ekibi mu Bawala ba Sayuuni, kubanga ebibi bya Isirayiri byasangibwa mu mmwe."
                },
                "14": {
                    "verse_nr": "14",
                    "verse": "Noolwekyo muligabira Molesesu eky\u2019e Gaasi ebirabo ebimusiibula. Ebibuga by\u2019e Akuzibu birikakasibwa nga bya bulimba eri bakabaka ba Isirayiri."
                },
                "15": {
                    "verse_nr": "15",
                    "verse": "Mmwe abantu b\u2019omu Malesa, ndibasindikira alibawangula n\u2019abafuga. Oyo ekitiibwa kya Isirayiri alijja mu Adulamu."
                },
                "16": {
                    "verse_nr": "16",
                    "verse": "Mukungubage, n\u2019emitwe mugimwe olw\u2019abaana bammwe be mwesiimisa; mumwe enviiri zammwe nga mukungubaga, emitwe gyammwe gibe ng\u2019egy\u2019ensega, kubanga abaana bammwe balibaggyibwako ne batwalibwa mu buwa\u014b\u014banguse."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Zibasanze mmwe abateesa okukola ebitali bya butuukirivu era abateesa okukola ebibi nga bali ku buliri bwabwe; Obudde bwe bukya ne batuukiriza entegeka zaabwe, kubanga kiri mu nteekateeka yaabwe."
                },
                "2": {
                    "verse_nr": "2",
                    "verse": "Beegomba ebyalo ne babitwala, ne beegomba ennyumba nazo ne bazitwala. Banyigiriza omuntu ne batwala amaka ge olw\u2019amaanyi, ne bamubbako ebyobusika bwe."
                },
                "3": {
                    "verse_nr": "3",
                    "verse": "MUKAMA kyava agamba nti, \u201cLaba, ndireeta akabi ku bantu abo, ke mutagenda kweggyamu. Temuliddayo kubeera n\u2019amalala nate kubanga kiriba kiseera kya mitawaana."
                },
                "4": {
                    "verse_nr": "4",
                    "verse": "Olwo abantu balikusekerera; Balikuyeeyereza nga bayimba oluyimba luno olw\u2019okukungubaga nti: \u2018Tugwereddewo ddala; ebintu by\u2019abantu bange bigabanyizibbwamu. MUKAMA anziggirako ddala ettaka lyange, n\u2019aliwa abo abatulyamu enkwe.\u2019\u2006\u201d"
                },
                "5": {
                    "verse_nr": "5",
                    "verse": "Noolwekyo tewalisigalawo muntu n\u2019omu mu ku\u014b\u014baaniro lya MUKAMA, aligabanyaamu ettaka ku bululu."
                },
                "6": {
                    "verse_nr": "6",
                    "verse": "Bannabbi baabwe boogera nti, \u201cTemuwa bunnabbi, Temuwa bunnabbi ku bintu ebyo; tewali kabi kagenda kututuukako.\u201d"
                },
                "7": {
                    "verse_nr": "7",
                    "verse": "Ekyo kye ky\u2019okuddamu ggwe ennyumba ya Yakobo? Olowooza Omwoyo wa MUKAMA asunguwalira bwereere, si lwa bulungi bwo? Ebigambo bye tebiba birungi eri abo abakola obulungi?"
                },
                "8": {
                    "verse_nr": "8",
                    "verse": "Ennaku zino abantu bange bannyimukiddeko ng\u2019omulabe. Basika ne bambula eminagiro emirungi ne baggigya ku migongo gy\u2019abayise ababa beetambulira mu mirembe, ng\u2019abasajja abakomawo okuva mu lutabaalo."
                },
                "9": {
                    "verse_nr": "9",
                    "verse": "Bakazi b\u2019abantu bange mubagoba mu mayumba gaabwe amalungi, abaana baabwe ne mubaggyirako ddala buli mukisa oguva eri Katonda."
                },
                "10": {
                    "verse_nr": "10",
                    "verse": "Muyimuke mugende, kubanga kino tekikyali kiwummulo kyammwe; olw\u2019ebikolwa ebibi bye mukijjuzza, kyonoonese obutaddayo kuddaabirizika."
                },
                "11": {
                    "verse_nr": "11",
                    "verse": "Omuntu bw\u2019ajja n\u2019omwoyo ogw\u2019obulimba, n\u2019agamba nti, \u201cKa mbabuulire ku ssanyu ly\u2019omwenge gwe baagala era gwe banoonya,\u201d oyo y\u2019aba nnabbi w\u2019abantu abo."
                },
                "12": {
                    "verse_nr": "12",
                    "verse": "\u201cDdala ddala ndibaku\u014b\u014baanya mwenna, ggwe Yakobo; ndiku\u014b\u014baanya abo abaasigalawo ku Isirayiri. Ndibaku\u014b\u014baanya ng\u2019aku\u014b\u014baanya endiga ez\u2019omu ddundiro, ng\u2019ekisibo mu ddundiro lyakyo, ekifo kirijjula abantu."
                },
                "13": {
                    "verse_nr": "13",
                    "verse": "Oyo aggulawo ekkubo alibakulembera okubaggya mu buwa\u014b\u014banguse, abayise mu mulyango abafulumye. Era kabaka waabwe alibakulembera, MUKAMA alibakulembera.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ekibi kya Isirayiri - Ne ndyoka \u014b\u014bamba nti, \u201cMuwulire mmwe abakulembeze ba Yakobo, mmwe abafuzi b\u2019ennyumba ya Isirayiri. Si mmwe mwandisaanidde okumanya obwenkanya,"
                },
                "2": {
                    "verse_nr": "2",
                    "verse": "mmwe abakyawa ekirungi ne mwagala ekibi; mmwe ababaagako abantu bange eddiba ne mubaggyako ennyama ku magumba?"
                },
                "3": {
                    "verse_nr": "3",
                    "verse": "Mulya ennyama yaabwe, ne mubabaagako eddiba, amagumba gaabwe ne mugamenyaamenya, era ne mubasalaasala ng\u2019ennyama eneefumbibwa mu nsaka.\u201d"
                },
                "4": {
                    "verse_nr": "4",
                    "verse": "Balikoowoola MUKAMA, naye talibaanukula. Mu biro ebyo alibakweka amaaso ge olw\u2019ebibi bye bakoze."
                },
                "5": {
                    "verse_nr": "5",
                    "verse": "Bw\u2019atyo bw\u2019ayogera MUKAMA nti, \u201cBannabbi ababuzaabuza abantu balangirira nti, \u2018Mirembe,\u2019 eri oyo abaliisa, naye oyo atabaliisa bamuggulako olutalo."
                },
                "6": {
                    "verse_nr": "6",
                    "verse": "Noolwekyo ekiro kiribajjira, awatali kwolesebwa, n\u2019enzikiza ebajjire awatali kulagulwa. Enjuba erigwa nga bannabbi balaba, n\u2019obudde bubazibirire."
                },
                "7": {
                    "verse_nr": "7",
                    "verse": "Abalabi baliswazibwa n\u2019abalaguzi bakwatibwe ensonyi. Bonna balibikka amaaso gaabwe kubanga Katonda tabaanukula.\u201d"
                },
                "8": {
                    "verse_nr": "8",
                    "verse": "Naye nze, nzijjudde amaanyi n\u2019Omwoyo wa MUKAMA, okwekaliriza ensonga n\u2019obuvumu, njasanguze eri Yakobo olw\u2019ebikolwa bye ebibi by\u2019akola, olw\u2019ekibi kya Isirayiri."
                },
                "9": {
                    "verse_nr": "9",
                    "verse": "Mumpulirize mmwe abakulembeze b\u2019ennyumba ya Yakobo, Mmwe abafuzi b\u2019ennyumba ya Isirayiri, Mmwe abanyooma obwenkanya Ne mukyusa ekituufu ne mukifuula ekikyamu;"
                },
                "10": {
                    "verse_nr": "10",
                    "verse": "mmwe abazimbidde Sayuuni ku musaayi, Ne Yerusaalemi ne mugizimbira ku butali butuukirivu."
                },
                "11": {
                    "verse_nr": "11",
                    "verse": "Abakulembeze be, balya enguzi ne basala omusango nga beekubiira, bakabona be, baggya ensimbi ku bantu balyoke bayigirize, ne bannabbi be, baagala okuwa obunnabbi nga bamaze kusasulwa. Kyokka bajuliza MUKAMA nga boogera nti, \u201cMUKAMA tali naffe? Tewali kinaatutuukako.\u201d"
                },
                "12": {
                    "verse_nr": "12",
                    "verse": "Noolwekyo ku lwammwe, Sayuuni eririmibwa ng\u2019ennimiro, ne Yerusaalemi erifuuka ntuumu ya bifunfugu, n\u2019akasozi okuli yeekaalu kafuuke ng\u2019akabira akakutte."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Obufuzi bwa MUKAMA eri Amawanga Gonna - Mu nnaku ez\u2019oluvannyuma olusozi lw\u2019ennyumba ya MUKAMA luligulumizibwa okusinga ensozi zonna; lulisitulibwa waggulu okusukkuluma ku busozi, era abantu balisimba ennyiriri nga balaga gye luli."
                },
                "2": {
                    "verse_nr": "2",
                    "verse": "Amawanga mangi galiragayo ne googera nti, \u201cMujje twambuke ku lusozi lwa MUKAMA, mu nnyumba ya Katonda wa Yakobo. Alituyigiriza by\u2019ayagala tulyoke tutambulire mu makubo ge.\u201d Alisinziira mu Sayuuni okuwa abantu etteeka lye, n\u2019ekigambo kya MUKAMA kiriva mu Yerusaalemi."
                },
                "3": {
                    "verse_nr": "3",
                    "verse": "Aliramula amawanga atereeze ensonga wakati w\u2019amawanga gakirimaanyi ag\u2019ewala. Baliddira ebitala byabwe ne babiweesaamu enkumbi, n\u2019amafumu gaabwe ne bagaweesaamu ebiwabyo. Eggwanga teririyimusa kitala ku ggwanga linnaalyo, so tebalyetegeka kulwana ntalo nate."
                },
                "4": {
                    "verse_nr": "4",
                    "verse": "Buli muntu aliba mu ddembe wansi w\u2019omuzabbibu gwe ne mu mutiini gwe. Tewalibaawo abatiisa kubanga akamwa ka MUKAMA Ayinzabyonna ke kakyogedde."
                },
                "5": {
                    "verse_nr": "5",
                    "verse": "Newaakubadde nga amawanga gonna galigoberera bakatonda baago, naye ffe tunaatambuliranga mu linnya lya MUKAMA Katonda waffe emirembe n\u2019emirembe."
                },
                "6": {
                    "verse_nr": "6",
                    "verse": "Isirayiri ewona Obusibe - \u201cKu lunaku olwo,\u201d bw\u2019ayogera MUKAMA, \u201cNdiku\u014b\u014baanya abalema, n\u2019abo abaawa\u014b\u014bangusibwa n\u2019abo abali mu nnaku."
                },
                "7": {
                    "verse_nr": "7",
                    "verse": "Abalema ndibafuula abalonde, n\u2019abo be nagoba, mbafuule eggwanga ery\u2019amaanyi. MUKAMA alibafugira mu Lusozi Sayuuni okuva ku lunaku olwo okutuusa emirembe gyonna."
                },
                "8": {
                    "verse_nr": "8",
                    "verse": "Ggwe omunaala oguyimirirwamu okulabirira endiga, ggwe ekigo eky\u2019amaanyi ekya Muwala wa Sayuuni, ekitiibwa kyo eky\u2019edda kirikuddira, n\u2019obwakabaka ne bukomawo eri Muwala wa Sayuuni.\u201d"
                },
                "9": {
                    "verse_nr": "9",
                    "verse": "Naye kaakano kiki ekibakaabya ennyo bwe mutyo? Temulina kabaka abakulembera? Omuwi w\u2019amagezi wammwe yafa, ennaku eryoke ebakwate ng\u2019omukazi alumwa okuzaala?"
                },
                "10": {
                    "verse_nr": "10",
                    "verse": "Lumwa, weenyoole ggwe Omuwala wa Sayuuni ng\u2019omukazi alumwa okuzaala. Kubanga kaakano oteekwa okuva mu kibuga ogende obeere ku ttale. Mulitwalibwa mu buwa\u014b\u014banguse mu Babulooni, era eyo gye ndibalokolera. Ndibanunulira eyo okuva mu mukono gw\u2019omulabe."
                },
                "11": {
                    "verse_nr": "11",
                    "verse": "Kyokka kaakano amawanga mangi gaku\u014b\u014baanye okubalwanyisa. Boogera nti, Ayonoonebwe, n\u2019amaaso gaffe geelolere Sayuuni."
                },
                "12": {
                    "verse_nr": "12",
                    "verse": "Naye tebamanyi birowoozo bya MUKAMA; tebategeera kuteesa kwe; oyo aku\u014b\u014baanya abalabe be ng\u2019ebinywa by\u2019e\u014b\u014baano bwe biku\u014b\u014baanyizibwa mu gguuliro."
                },
                "13": {
                    "verse_nr": "13",
                    "verse": "\u201cGolokoka otandike okusa ggwe Omuwala wa Sayuuni, kubanga ejjembe lyo ndirifuula ekyuma; ndikuwa ebigere eby\u2019ekyuma eky\u2019ekikomo era olibetenta amawanga mangi.\u201d Amagoba gaabwe n\u2019ebintu byabwe bye bafunye mu makubo amakyamu olibiwaayo eri MUKAMA, n\u2019obugagga bwabwe n\u2019obuwaayo eri Mukama w\u2019ensi zonna."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Omufuzi ava mu Besirekemu - Ku\u014b\u014baanya amaggye go, ggwe ekibuga ekirina amaggye, kubanga tulumbiddwa. Omukulembeze wa Isirayiri balimukuba omuggo ku luba."
                },
                "2": {
                    "verse_nr": "2",
                    "verse": "\u201cNaye ggwe Besirekemu Efulasa, newaakubadde ng\u2019oli mutono mu bika bya Yuda, mu ggwe mwe muliva alibeera omufuzi wange mu Isirayiri. Oyo yaliwo okuva edda n\u2019edda, ng\u2019ensi tennabaawo.\u201d"
                },
                "3": {
                    "verse_nr": "3",
                    "verse": "MUKAMA kyaliva awaayo Isirayiri eri abalabe baayo okutuusa omukyala alumwa okuzaala lwalizaala omwana, era baganda be abaasigalawo ne balyoka bakomawo eri bannaabwe mu Isirayiri."
                },
                "4": {
                    "verse_nr": "4",
                    "verse": "Aliyimirira n\u2019anyweera n\u2019aliisa ekisibo kye mu maanyi ga MUKAMA, mu kitiibwa ky\u2019erinnya lya MUKAMA Katonda we. Era abantu be tebalibaako abateganya, kubanga aliba mukulu okutuusa ku nkomerero y\u2019ensi."
                },
                "5": {
                    "verse_nr": "5",
                    "verse": "Omukulu oyo aliba mirembe gyabwe. Omwasuli bw\u2019alirumba ensi yaffe n\u2019abuna ebigo byaffe, tulimuyimbulira abasumba musanvu, n\u2019abakulembeze munaana."
                },
                "6": {
                    "verse_nr": "6",
                    "verse": "Abo be balifuga ensi ya Asuli n\u2019ekitala era ensi ya Nimuloodi nayo bagyonoone. Naye alitulokola eri Omwasuli bw\u2019alitulumba mu nsi yaffe era bw\u2019aliyingira mu nsalo zaffe."
                },
                "7": {
                    "verse_nr": "7",
                    "verse": "Abantu ba Isirayiri abalisigalawo balibeera wakati mu mawanga agabeetoolodde, babe ng\u2019omusulo oguva eri MUKAMA, ng\u2019obukubakuba obutonnyeredde ku muddo obutalindirira muntu oba abaana b\u2019abantu."
                },
                "8": {
                    "verse_nr": "8",
                    "verse": "Ng\u2019empologoma bw\u2019ebeera n\u2019ensolo endala ez\u2019omu nsiko, abantu abaasigalawo aba Yakobo balibeera mu mawanga mangi agabeetoolodde; ate era ng\u2019empologoma ento mu bisibo by\u2019endiga, bw\u2019egenda n\u2019eyitamu n\u2019etaagulataagula ne wataba n\u2019omu aziwonya."
                },
                "9": {
                    "verse_nr": "9",
                    "verse": "Omukono gwo guliwangula abalabe bo, ne bonna abakuyigganya balizikirizibwa."
                },
                "10": {
                    "verse_nr": "10",
                    "verse": "\u201cKu lunaku olwo,\u201d bw\u2019ayogera MUKAMA, \u201cNdizikiriza embalaasi zo ne nsanyaawo n\u2019amagaali go."
                },
                "11": {
                    "verse_nr": "11",
                    "verse": "Ndizikiriza ebibuga eby\u2019omu nsi yo era mmenyemenye n\u2019ebigo byo byonna."
                },
                "12": {
                    "verse_nr": "12",
                    "verse": "Obulogo bwo ndibumalawo era toliddayo kukolima nate."
                },
                "13": {
                    "verse_nr": "13",
                    "verse": "N\u2019ebibumbe bye musinza ndibizikiriza. Ne nziggyawo n\u2019amayinja ge mwawonga; temuliddayo nate kuvuunamira bakatonda be mwekoledde n\u2019emikono gyammwe."
                },
                "14": {
                    "verse_nr": "14",
                    "verse": "Era ndisigula Baasera okuva mu mmwe, ebibuga byammwe n\u2019embizikiriza."
                },
                "15": {
                    "verse_nr": "15",
                    "verse": "Era ndyesasuza ku mawanga agata\u014b\u014bondedde n\u2019obusungu n\u2019ekiruyi.\u201d"
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Muwulire MUKAMA by\u2019ayogera ng\u2019agamba nti, \u201cMuyimuke leero tuwoze ensonga zammwe mu maaso g\u2019ensozi, n\u2019obusozi buwulire bye mugamba."
                },
                "2": {
                    "verse_nr": "2",
                    "verse": "\u201cKaakano mmwe ensozi muwulire MUKAMA ky\u2019abavunaana; nammwe emisingi gy\u2019ensi egy\u2019olubeerera muwulire. MUKAMA alina ensonga ku bantu be era agenda kuwawabira Isirayiri."
                },
                "3": {
                    "verse_nr": "3",
                    "verse": "\u201cMmwe abantu bange kiki kye nnali mbakoze? Nnali mbazitooweredde? Munziremu."
                },
                "4": {
                    "verse_nr": "4",
                    "verse": "Nabaggya mu nsi ye Misiri ne mbanunula mu nsi ey\u2019obuddu, ne mbawa Musa, ne Alooni ne Miryamu okubakulembera."
                },
                "5": {
                    "verse_nr": "5",
                    "verse": "Mmwe abantu bange mujjukire ekigendererwa kya Balaki kabaka wa Mowaabu n\u2019ebigambo, Balamu omwana wa Byoli bye yayogera. Mujjukire bye nabakolera okuva e Sittimu okutuuka e Girugaali mulyoke mumanye ebikolwa bya MUKAMA eby\u2019obutuukirivu.\u201d"
                },
                "6": {
                    "verse_nr": "6",
                    "verse": "Mwebuuza nti kiki kye nnaaleeta mu maaso ga MUKAMA nvuuname mu maaso ga Katonda agulumizibwa? Mmusemberere n\u2019ebiweebwayo ebyokebwa, n\u2019ennyana ezaakamala omwaka ogumu?"
                },
                "7": {
                    "verse_nr": "7",
                    "verse": "MUKAMA alisiima endiga eza sseddume olukumi, oba emitwalo gy\u2019emigga gy\u2019amafuta? Mpeeyo omwana wange omubereberye olw\u2019ebibi byange, nga mpaayo ekibala ky\u2019omubiri gwange olw\u2019ekibi eky\u2019emmeeme yange?"
                },
                "8": {
                    "verse_nr": "8",
                    "verse": "MUKAMA akulaze, ggwe omuntu, ekirungi ky\u2019oteekwa okukola. Kaakano, MUKAMA kiki ky\u2019akwetaaza, okuggyako okukola eby\u2019ensonga, okuba n\u2019ekisa era n\u2019okutambulira mu buwombeefu ne Katonda wo."
                },
                "9": {
                    "verse_nr": "9",
                    "verse": "Wuliriza, MUKAMA akoowoola ekibuga mu ddoboozi ery\u2019omwanguka. \u201cKya magezi ddala okutya erinnya lye, n\u2019okussaayo omwoyo eri okukangavvula n\u2019eri oyo akangavvula."
                },
                "10": {
                    "verse_nr": "10",
                    "verse": "Nnyinza okwerabira eby\u2019obugagga bye mwefunira, mmwe ennyumba erina obutali butuukirivu, erina n\u2019ekigera ekitatuuka eky\u2019omuzizo?"
                },
                "11": {
                    "verse_nr": "11",
                    "verse": "Nnyinza okusonyiwa omuntu alina ebigera ebitatuuse, alina ensawo ez\u2019ebipimo eby\u2019obulimba?"
                },
                "12": {
                    "verse_nr": "12",
                    "verse": "Abagagga baakyo bakambwe n\u2019abatuuze baamu balimba n\u2019ennimi zaabwe tezoogera mazima."
                },
                "13": {
                    "verse_nr": "13",
                    "verse": "Nange kyenvudde ntandika okukuzikiriza, nkumalewo olw\u2019ebibi byo."
                },
                "14": {
                    "verse_nr": "14",
                    "verse": "Onoolyanga, naye n\u2019otokutta, era olubuto lwo lulisigala lutokota nga lukubanja. Oligezaako okuku\u014b\u014baanya, weeterekere, naye tolibaako na kimu ky\u2019otereka kubanga byonna ndibiwaayo eri ekitala."
                },
                "15": {
                    "verse_nr": "15",
                    "verse": "Olisiga naye tolikungula, oligezaako okusogola emizeeyituuni weggyiremu amafuta naye tolifuna mafuta gamala kusaabako, olisogola emizabbibu naye toliggyamu kyakunywa."
                },
                "16": {
                    "verse_nr": "16",
                    "verse": "Olw\u2019okuba ng\u2019okolera ku biragiro bya Omuli n\u2019ogoberera n\u2019ebikolwa byonna eby\u2019ennyumba ya Akabu n\u2019ogoberera n\u2019emizizo gyabwe, kyendiva nkufuula ekifulukwa, n\u2019abantu bo bonna babeere eky\u2019okuduulirwa era olibaako ekivume ky\u2019amawanga.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Ddala zinsanze nze. Ndi ng\u2019omuntu akungula ebibala okuva mu bifo eby\u2019enjawulo eby\u2019ennimiro y\u2019emizabbibu; tewali kirimba kya mizabbibu kulyako, wadde emizeeyituuni egisooka okwengera gye njagala ennyo."
                },
                "2": {
                    "verse_nr": "2",
                    "verse": "Abantu abatya Katonda, baweddewo mu nsi; tewali n\u2019omu mulongoofu asigaddewo. Bonna banoonya okuyiwa omusaayi, buli omu anoonya okutega muganda we ekitimba."
                },
                "3": {
                    "verse_nr": "3",
                    "verse": "Emikono gyabwe gyombi mikugu mu kukola ebibi; omufuzi asaba ebirabo, n\u2019omulamuzi alya enguzi, n\u2019ab\u2019amaanyi mu nsi, beekolera kye baagala nga basala enkwe."
                },
                "4": {
                    "verse_nr": "4",
                    "verse": "Mu abo bonna asingamu obulungi, afaanana ng\u2019omweramannyo; asingamu ku mazima y\u2019asinga olukomera lw\u2019amaggwa obubi. Naye olunaku lw\u2019abakuumi bammwe lutuuse, era kino kye kiseera eky\u2019okutabukatabuka."
                },
                "5": {
                    "verse_nr": "5",
                    "verse": "Tewesiga muntu n\u2019omu, wadde mukwano gwo, newaakubadde mukazi wo, Weegendereze by\u2019oyogera."
                },
                "6": {
                    "verse_nr": "6",
                    "verse": "Kubanga omulenzi agaya kitaawe, n\u2019omwana alwanyisa nnyina, muka mwana n\u2019alwanyisa nnyazaala we. Abalabe b\u2019omuntu, bantu be, ab\u2019omu nju ye bennyini."
                },
                "7": {
                    "verse_nr": "7",
                    "verse": "Naye nze nnindirira MUKAMA nga nnina essuubi, nnindirira Katonda Omulokozi wange; Katonda wange anampulira."
                },
                "8": {
                    "verse_nr": "8",
                    "verse": "Tonjeeyereza ggwe omulabe wange, kubanga wadde ngudde, nnaayimuka. Ne bwe naatuula mu kizikiza, MUKAMA anaabeera ekitangaala kyange."
                },
                "9": {
                    "verse_nr": "9",
                    "verse": "Nnaagumikirizanga MUKAMA bw\u2019anaabanga ambonereza, kubanga nnyonoonye mu maaso ge, okutuusa lw\u2019alimpolereza, n\u2019anziza buggya. Alindeeta mu kitangaala, era ndiraba obutuukirivu bwe."
                },
                "10": {
                    "verse_nr": "10",
                    "verse": "Olwo omulabe wange alikiraba, n\u2019aswala, oyo eyanjeeyerezanga ng\u2019agamba nti, \u201cAli ludda wa MUKAMA Katonda wo?\u201d Ndisanyuka ng\u2019agudde, era alirinnyirirwa ng\u2019ebitoomi eby\u2019omu nguudo."
                },
                "11": {
                    "verse_nr": "11",
                    "verse": "Olunaku olw\u2019okuzimba bbugwe wo lulituuka, olunaku olw\u2019okugaziya ensalo yo."
                },
                "12": {
                    "verse_nr": "12",
                    "verse": "Mu biro ebyo abantu balijja gy\u2019oli nga bava mu Bwasuli ne mu bibuga by\u2019e Misiri, n\u2019okuva e Misiri okutuuka ku mugga Fulaati, n\u2019okuva ku nnyanja emu okutuuka ku nnyanja endala, n\u2019okuva ku lusozi olumu okutuuka ku lusozi olulala."
                },
                "13": {
                    "verse_nr": "13",
                    "verse": "Ensi erifuuka matongo, olw\u2019ebikolwa by\u2019abantu abagibeeramu."
                },
                "14": {
                    "verse_nr": "14",
                    "verse": "Okusaba N\u2019okutendereza - Lunda abantu bo n\u2019omuggo gwo, ekisibo kye weeroboza, ababeera bokka mu kibira mu malundiro amagimu. Baleke baliire mu Basani ne Gireyaadi, nga mu biseera eby\u2019edda."
                },
                "15": {
                    "verse_nr": "15",
                    "verse": "Nga bwe kyali mu nnaku ze mwaviiramu mu Misiri, nzija kubalaga ebikulu eby\u2019ekitalo."
                },
                "16": {
                    "verse_nr": "16",
                    "verse": "Amawanga galikiraba ne gakwatibwa ensonyi, ne gamalibwamu amaanyi. Abantu baago balikwata ku mimwa gyabwe n\u2019amatu gaabwe ne gaziba."
                },
                "17": {
                    "verse_nr": "17",
                    "verse": "Balirya enfuufu ng\u2019omusota, ng\u2019ebisolo ebyewalula. Balifuluma obunnya bwabwe nga bakankana ne bakyuka okudda eri MUKAMA Katonda waffe, ne babatya."
                },
                "18": {
                    "verse_nr": "18",
                    "verse": "Katonda ki omulala ali nga ggwe, asonyiwa ekibi era n\u2019asonyiwa ebyonoono byabo abaasigalawo ku bantu be? Obusungu bwe tebubeerera emirembe gyonna, naye asanyukira okusaasira."
                },
                "19": {
                    "verse_nr": "19",
                    "verse": "Alikyuka n\u2019atukwatirwa ekisa nate; alirinnyirira ebibi byaffe, n\u2019asuula ebyonoono byaffe byonna mu buziba bw\u2019ennyanja."
                },
                "20": {
                    "verse_nr": "20",
                    "verse": "Olikola eby\u2019amazima bye wasuubiza Yakobo, n\u2019ebyekisa bye wasuubiza Ibulayimu, nga bwe weeyama eri bajjajjaffe okuva mu nnaku ez\u2019edda."
                }
            }
        }
    }
}