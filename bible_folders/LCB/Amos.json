{
    "version": "LCB",
    "book_name": "Amos",
    "book_nr": "30",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Bino bye bigambo Amosi eyali omu ku balunzi b\u2019endiga mu bitundu by\u2019e Tekowa bye yabikkulirwa, musisi amale ajje nga wakayitawo emyaka ebiri, mu mirembe gya Uzziya kabaka wa Yuda, era nga gy\u2019emirembe gya kabaka Yerobowaamu mutabani wa Yowaasi nga y\u2019afuga Isirayiri."
                },
                "2": {
                    "verse_nr": "2",
                    "verse": "Amosi yagamba nti, \u201cMUKAMA awuluguma ng\u2019asinziira mu Sayuuni, era eddoboozi lye liwulirwa nga libwatukira mu Yerusaalemi; omuddo mu malundiro gulikala n\u2019entikko y\u2019olusozi Kalumeeri erisigala njereere.\u201d"
                },
                "3": {
                    "verse_nr": "3",
                    "verse": "Okulamulwa kwa Baliraanwa ba Isirayiri - Bw\u2019ati bw\u2019ayogera MUKAMA nti, \u201cOlw\u2019ebyonoono bya Ddamasiko ebisatu, weewaawo ebina, siriggyawo busungu bwange. Kubanga baabonereza nnyo abantu b\u2019e Gireyaadi nga babasalaasala n\u2019ebyuma."
                },
                "4": {
                    "verse_nr": "4",
                    "verse": "Ndiweereza omuliro mu lubiri lwa kabaka Kazayeeri era njokye n\u2019ebigo bya kabaka Benikadadi."
                },
                "5": {
                    "verse_nr": "5",
                    "verse": "Era ndimenya enzigi z\u2019ekibuga Ddamasiko era ndizikiriza kabaka ali mu Kiwonvu ky\u2019e Aveni, oyo akwata omuggo ogw\u2019obwakabaka mu Besiadeni. Abantu b\u2019e Busuuli balitwalibwa mu buwa\u014b\u014banguse mu Kiri,\u201d bw\u2019ayogera MUKAMA."
                },
                "6": {
                    "verse_nr": "6",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Gaza ebisatu, weewaawo ebina, siriggyawo busungu bwange. Kubanga yatwala eggwanga ddamba mu busibe n\u2019alitunda eri Edomu."
                },
                "7": {
                    "verse_nr": "7",
                    "verse": "Ndiweereza omuliro ku bbugwe wa Gaza ogulyokya ebigo byakyo."
                },
                "8": {
                    "verse_nr": "8",
                    "verse": "Ndizikiriza atuula mu Asudodi, n\u2019oyo akwata omuggo gw\u2019obwakabaka ndimumalawo okuva mu Asukulooni. Ndibonereza Ekuloni okutuusa lwe ndimalirawo ddala Abafirisuuti,\u201d bw\u2019ayogera MUKAMA."
                },
                "9": {
                    "verse_nr": "9",
                    "verse": "MUKAMA bw\u2019ati bw\u2019ayogera nti, \u201cOlw\u2019ebyonoono bya Ttuulo ebisatu, weewaawo ebina, siriggyawo busungu bwange. Kubanga yatunda eggwanga ddamba erya Edomu mu busibe n\u2019amenya endagaano ey\u2019obwaseruganda eyali ekoleddwa,"
                },
                "10": {
                    "verse_nr": "10",
                    "verse": "kyenaava mpeereza omuliro ku bbugwe wa Ttuulo, ogunaayokya ebigo byakyo.\u201d"
                },
                "11": {
                    "verse_nr": "11",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Edomu ebisatu, weewaawo ebina, siriggyawo busungu bwange. Kubanga yayigganya muganda we n\u2019ekitala awatali kusaasira, obusungu bwabwe ne bubuubuuka obutakoma era ne batabusalako."
                },
                "12": {
                    "verse_nr": "12",
                    "verse": "Ndiweereza omuliro ku Temani oguliyokya ebigo bya Bozula.\u201d"
                },
                "13": {
                    "verse_nr": "13",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Amoni ebisatu weewaawo ebina, siriggyawo busungu bwange. Mu ntalo ez\u2019okugaziya ensi ye, yabaaga abakazi abaali embuto ab\u2019e Giriyaadi."
                },
                "14": {
                    "verse_nr": "14",
                    "verse": "Ndiweereza omuliro ku bbugwe wa Labba, era gulyokya ebigo byakyo. Walibaawo n\u2019oluyoogaano olunene ku lunaku olw\u2019olutalo mu mpewo ey\u2019amaanyi, kibuyaga ng\u2019akunta."
                },
                "15": {
                    "verse_nr": "15",
                    "verse": "Kabaka waakyo alitwalibwa mu buwa\u014b\u014banguse, ye n\u2019abakungu be bonna,\u201d bw\u2019ayogera MUKAMA."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Mowaabu ebisatu weewaawo ebina, siriggyawo busungu bwange. Kubanga yayokya amagumba ga kabaka wa Edomu ne gafuuka evvu."
                },
                "2": {
                    "verse_nr": "2",
                    "verse": "Ndiweereza omuliro ku Mowaabu era gulyokya ebigo bya Keriyoosi. Abantu ba Mowaabu balifiira wakati mu kusasamala okungi omuliba okuleekaana n\u2019okufuuwa amakondeere."
                },
                "3": {
                    "verse_nr": "3",
                    "verse": "Ndizikiriza omukulembeze wa Mowaabu n\u2019abakungu baamu bonna, ndibatta,\u201d bw\u2019ayogera MUKAMA."
                },
                "4": {
                    "verse_nr": "4",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Yuda ebisatu weewaawo ebina, siriggyawo busungu bwange. Kubanga banyoomye amateeka ga MUKAMA, ne batakuuma biragiro bye nabawa ne bagondera bakatonda ab\u2019obulimba bajjajjaabwe be baagobereranga."
                },
                "5": {
                    "verse_nr": "5",
                    "verse": "Ndiweereza omuliro ku Yuda ne njokya ebigo bya Yerusaalemi.\u201d"
                },
                "6": {
                    "verse_nr": "6",
                    "verse": "Bw\u2019ati bw\u2019ayogera MUKAMA nti, \u201cOlw\u2019ebyonoono bya Isirayiri ebisatu weewaawo ebina, siriggyawo busungu bwange. Batunda obutuukirivu bafune ffeeza, ne batunda n\u2019abaavu olw\u2019omugogo gw\u2019engatto."
                },
                "7": {
                    "verse_nr": "7",
                    "verse": "Balinnyiririra emitwe gy\u2019abaavu mu nfuufu, n\u2019abajoogebwa ne batalamulwa mu bwenkanya. Omwana ne kitaawe bayingira eri omuwala omu ne boonoona erinnya lyange."
                },
                "8": {
                    "verse_nr": "8",
                    "verse": "Bagalamira okumpi ne buli kyoto ku ngoye ezaweebwayo ng\u2019obweyamo. Mu nnyumba ya bakatonda baabwe mwe banywera omwenge oguleetebwa abatanziddwa."
                },
                "9": {
                    "verse_nr": "9",
                    "verse": "\u201cNazikiriza Abamoli ku lwabwe newaakubadde nga baali bawanvu ng\u2019emivule era nga ba maanyi ng\u2019emyera. Nazikiriza ebibala ebyali waggulu okutuuka ku mirandira egyali wansi."
                },
                "10": {
                    "verse_nr": "10",
                    "verse": "Nakuggya mu nsi y\u2019e Misiri, ne nkukulemberera emyaka amakumi ana mu ddungu, weetwalire ensi y\u2019Abamoli."
                },
                "11": {
                    "verse_nr": "11",
                    "verse": "\u201cNayimusa abamu ku batabani bammwe okubeera bannabbi, ne ku balenzi bammwe okuba Abawonge ba MUKAMA. Si bwe kiri bwe kityo abantu ba Isirayiri?\u201d bw\u2019ayogera MUKAMA."
                },
                "12": {
                    "verse_nr": "12",
                    "verse": "\u201cNaye mmwe ne mudda mu kuwa Abawonge ba MUKAMA omwenge okunywa, ne muwa bannabbi amateeka nga mubagamba nti temuwa byabunnabbi."
                },
                "13": {
                    "verse_nr": "13",
                    "verse": "\u201cLaba, ndibasesebbula ng\u2019eggaali eryettisse ebinywa by\u2019emmere ey\u2019empeke bwe lisesebbula ekiri mu kkubo lyalyo."
                },
                "14": {
                    "verse_nr": "14",
                    "verse": "Abanguwa tebaliwona, n\u2019ab\u2019amaanyi tebaliku\u014b\u014baanya maanyi gaabwe era n\u2019omuzira nnamige talisobola kuwonya bulamu bwe."
                },
                "15": {
                    "verse_nr": "15",
                    "verse": "Omukubi w\u2019obusaale omukugu taliyimirira kunywera, n\u2019omuserikale ow\u2019ebigere nnakinku talisobola kuwenyuka. Abo abasajja abazira abeebagazi b\u2019embalaasi tebalisobola kuwonya bulamu bwabwe."
                },
                "16": {
                    "verse_nr": "16",
                    "verse": "Ku lunaku olwo abalwanyi abazira nnamige balidduka bukunya!\u201d bw\u2019atyo bw\u2019ayogera MUKAMA."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Okulabula Abantu ba Isirayiri - Muwulire ekigambo kino MUKAMA ky\u2019aboogerako mmwe abaana ba Isirayiri, ennyumba yonna gye naggya mu Misiri."
                },
                "2": {
                    "verse_nr": "2",
                    "verse": "\u201cMu bantu bonna abali ku nsi, mmwe mwekka be nalonda. Kyendiva mbabonereza olw\u2019ebibi byammwe byonna.\u201d"
                },
                "3": {
                    "verse_nr": "3",
                    "verse": "Abantu ababiri bayinza okutambulira awamu wabula nga bakkiriziganyizza?"
                },
                "4": {
                    "verse_nr": "4",
                    "verse": "Empologoma ewulugumira mu kisaka nga terina muyiggo? Empologoma ento ekaabira mu mpuku yaayo nga teriiko ky\u2019ekutte?"
                },
                "5": {
                    "verse_nr": "5",
                    "verse": "Akanyonyi kayinza okugwa mu mutego nga tewali kikasikirizza? Omutego gumasuka nga teguliiko kye gukwasizza?"
                },
                "6": {
                    "verse_nr": "6",
                    "verse": "Akagombe kavugira mu kibuga abantu ne batatya? Akabenje kagwa mu kibuga nga MUKAMA si y\u2019akaleese?"
                },
                "7": {
                    "verse_nr": "7",
                    "verse": "Naye ddala MUKAMA Katonda takola kintu kyonna nga tasoose kukibikkulira baweereza be, bannabbi."
                },
                "8": {
                    "verse_nr": "8",
                    "verse": "Empologoma ewulugumye, ani ataatye? MUKAMA Katonda ayogedde ani ataawe bubaka bwe?"
                },
                "9": {
                    "verse_nr": "9",
                    "verse": "Langirira eri ebigo by\u2019e Asudodi n\u2019eri ebigo by\u2019e Misiri nti, \u201cMujje muku\u014b\u014baanire ku nsozi z\u2019e Samaliya mulabe akajagalalo akanene akali eyo n\u2019abantu be nga bwe bajoogebwa.\u201d"
                },
                "10": {
                    "verse_nr": "10",
                    "verse": "MUKAMA agamba nti, \u201cAbantu abajjuzza ebigo byabwe n\u2019ebintu ebinyage, tebamanyi kukola kituufu.\u201d"
                },
                "11": {
                    "verse_nr": "11",
                    "verse": "Noolwekyo bw\u2019ati bw\u2019ayogera MUKAMA Katonda nti, \u201cOmulabe alirumba ensi, n\u2019amenyaamenya ebigo byo eby\u2019amaanyi era n\u2019abinyagulula.\u201d"
                },
                "12": {
                    "verse_nr": "12",
                    "verse": "Bw\u2019ati bw\u2019ayogera MUKAMA nti, \u201cNg\u2019omusumba bw\u2019agezaako okutaasa endiga ye okuva mu kamwa k\u2019empologoma n\u2019asikayo amagulu abiri obubiri n\u2019ekitundu ky\u2019okutu, bwe batyo Abayisirayiri bwe balinunulibwa, abo abatuula mu Samaliya ku nkomerero y\u2019ebitanda byabwe ne ku bitanda byabwe mu Ddamasiko."
                },
                "13": {
                    "verse_nr": "13",
                    "verse": "\u201cMuwulirize kino era mulumirize enju ya Yakobo yonna,\u201d bw\u2019ayogera MUKAMA Katonda Ayinzabyonna."
                },
                "14": {
                    "verse_nr": "14",
                    "verse": "\u201cKu lunaku lwe lumu lwe ndibonereza Isirayiri olw\u2019ebibi bye, ndisaanyaawo ebyoto by\u2019e Beseri, n\u2019amayembe g\u2019ekyoto galisalibwako ne gagwa wansi."
                },
                "15": {
                    "verse_nr": "15",
                    "verse": "Era ndisaanyaawo ennyumba ebeerwamu mu biseera eby\u2019obutiti, awamu n\u2019ennyumba ebeerwamu mu biseera ey\u2019ebbugumu; era ndimenyaamenya n\u2019ennyumba ezayolebwa n\u2019amasanga, ne nsanyaawo n\u2019embiri,\u201d bw\u2019ayogera MUKAMA."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Katonda yeerayirira okuzikiriza Abantu - Muwulire kino mmwe ente ez\u2019omu Basani ezibeera ku Lusozi Samaliya, mmwe abakazi abajooga abaavu ne munyigiriza abanaku, era abagamba ba bbaabwe nti, \u201cMutuletereyo ekyokunywa.\u201d"
                },
                "2": {
                    "verse_nr": "2",
                    "verse": "Mu butukuvu bwe MUKAMA Katonda alayidde nti, \u201cEkiseera kijja lwe balibasika n\u2019amalobo, era abalisembayo ku mmwe ne basikibwa n\u2019amalobo agavuba."
                },
                "3": {
                    "verse_nr": "3",
                    "verse": "Mulisikibwa okuva mu mayumba gammwe ne musuulibwa ebweru nga muyisibwa mu bituli ebibotoddwa mu bbugwe, musuulibwe ku Kalumooni, bw\u2019ayogera MUKAMA."
                },
                "4": {
                    "verse_nr": "4",
                    "verse": "Kale mmwe mugende e Beseri mukoleyo ebitasaana; era mugende ne Girugaali mwongere okukola ebibi. Mutwalengayo ssaddaaka zammwe buli nkya, n\u2019ekimu eky\u2019ekkumi buli myaka esatu."
                },
                "5": {
                    "verse_nr": "5",
                    "verse": "Muweeyo ekiweebwayo eky\u2019okwebaza eky\u2019emigaati egizimbulukusibbwa, mulangirire n\u2019ebiweebwayo eby\u2019ekyeyagalire; mwe mwenyumiririza, mmwe Abayisirayiri kubanga ekyo kye mwagala,\u201d bw\u2019ayogera MUKAMA Katonda Ayinzabyonna."
                },
                "6": {
                    "verse_nr": "6",
                    "verse": "\u201cNabaleetera enjala embuto zammwe ne ziba njereere mu buli kibuga, ne ssibawa kyakulya mu buli kabuga, naye era ne mugaana okudda gye ndi,\u201d bw\u2019ayogera MUKAMA."
                },
                "7": {
                    "verse_nr": "7",
                    "verse": "\u201cNe mbamma enkuba ng\u2019ekyabulayo emyezi esatu amakungula gatuuke. Ne ntonnyesa enkuba mu kibuga ekimu ne ngiziyiza mu kirala. Yatonnyanga mu nnimiro emu, mu ndala n\u2019etatonnya, ebirime ne biwotoka."
                },
                "8": {
                    "verse_nr": "8",
                    "verse": "Abantu ne bavanga mu kibuga ekimu ne balaga mu kirala nga banoonya amazzi banyweko, naye ne gababula; naye era ne mutakyuka kudda gye ndi,\u201d bw\u2019ayogera MUKAMA."
                },
                "9": {
                    "verse_nr": "9",
                    "verse": "\u201cEmirundi mingi ebirime byammwe n\u2019ennimiro zammwe ez\u2019emizabbibu na bigengewaza. Nabileetako obulwadde. Enzige nazo ne zirya emitiini gyammwe n\u2019emizeeyituuni gyammwe, naye era temwadda gye ndi,\u201d bw\u2019ayogera MUKAMA."
                },
                "10": {
                    "verse_nr": "10",
                    "verse": "\u201cNabasindikira kawumpuli nga gwe nasindika mu Misiri. Abavubuka bammwe ne mbattira mu lutalo n\u2019ekitala awamu n\u2019embalaasi zammwe ze mwawamba. Okuwunya kw\u2019olusisira lwammwe ne kuyitirira nnyo naye era ne mugaana okudda gye ndi,\u201d bw\u2019ayogera MUKAMA."
                },
                "11": {
                    "verse_nr": "11",
                    "verse": "\u201cNazikiriza abamu ku mmwe nga bwe nakola Sodomu ne Ggomola, ne muba ng\u2019olumuli olusikiddwa mu muliro ogwaka naye era ne mulema okudda gye ndi,\u201d bw\u2019ayogera MUKAMA."
                },
                "12": {
                    "verse_nr": "12",
                    "verse": "\u201cKyendiva nkukola bwe ntyo, ggwe Isirayiri, era ndikwongerako ebibonoobono. Noolwekyo weetegeke okusisinkana Katonda wo, ggwe Isirayiri.\u201d"
                },
                "13": {
                    "verse_nr": "13",
                    "verse": "Kubanga laba, oyo eyatonda ensozi era ye yatonda n\u2019embuyaga era abikkulira omuntu ebirowoozo bye. Yafuula enkya okubeera ekiro, era alinnya mu bifo ebigulumivu eby\u2019ensi. MUKAMA Katonda ow\u2019Eggye lye linnya lye."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Okukuba Omulanga ogw\u2019Okukungubaga n\u2019Okwenenya mu Isirayiri - Muwulirize mmwe abantu ba Isirayiri ekigambo kino eky\u2019ennaku ekibakwatako."
                },
                "2": {
                    "verse_nr": "2",
                    "verse": "\u201cIsirayiri embeerera agudde obutayimuka nate. Bamwabulidde era tewali amuyimusa.\u201d"
                },
                "3": {
                    "verse_nr": "3",
                    "verse": "Bw\u2019ati bw\u2019ayogera MUKAMA Katonda nti, \u201cEkibuga ekiyungula abalwanyi olukumi okugenda mu lutalo kirisigazaawo kikumi bokka, n\u2019ekyo ekiweereza ekikumi, kirizza kkumi bokka!\u201d"
                },
                "4": {
                    "verse_nr": "4",
                    "verse": "Bw\u2019ati bw\u2019ayogera MUKAMA eri ennyumba ya Isirayiri nti, \u201cMunnoonye kale munaabanga balamu."
                },
                "5": {
                    "verse_nr": "5",
                    "verse": "Temunnoonyeza Beseri so temulaga Girugaali wadde okulaga e Beeruseba. Kubanga abantu b\u2019e Girugaali balitwalibwa mu buwa\u014b\u014banguse era ne Beseri kiriggwaawo.\u201d"
                },
                "6": {
                    "verse_nr": "6",
                    "verse": "Munoonye MUKAMA munaabanga balamu aleme okubuubuuka ng\u2019omuliro ku nnyumba ya Yusufu; guligyokya nga tewali wa kuguzikiza mu Beseri."
                },
                "7": {
                    "verse_nr": "7",
                    "verse": "Mmwe abantu ba Isirayiri abafuula obwenkanya okuba eky\u2019okufumwa obufumwa mutulugunya obutuukirivu."
                },
                "8": {
                    "verse_nr": "8",
                    "verse": "Oyo eyakola ettendo eriri mu mmunyeenye ezaaka ng\u2019ebizungirizi era afuula ekisiikirize okubeera enkya era akyusa obudde ne buva mu kitangaala ne bufuuka ekiro, ayita amazzi g\u2019omu nnyanja ne gafukirira ensi ng\u2019enkuba, MUKAMA lye linnya lye."
                },
                "9": {
                    "verse_nr": "9",
                    "verse": "Okutemya n\u2019okuzibula aleeta okuzikirira ku b\u2019amaanyi era n\u2019asaanyaawo ebibuga ebiriko ebigo."
                },
                "10": {
                    "verse_nr": "10",
                    "verse": "Mukyawa abalamuzi abasalawo mu bwenkanya era munyooma n\u2019abo aboogera amazima."
                },
                "11": {
                    "verse_nr": "11",
                    "verse": "Olinnyirira omwavu, n\u2019omuwaliriza okukuwa emmere ey\u2019empeke. Newaakubadde nga mwezimbidde amayumba ag\u2019amayinja, temuligabeeramu; era newaakubadde nga mwesimbidde ennimiro z\u2019emizabbibu ennungi, temulinywa ku wayini waamu."
                },
                "12": {
                    "verse_nr": "12",
                    "verse": "Ebibi byammwe mbimanyi, nga bingi ate nga bisasamaza. Munyigiriza omutuukirivu ne mulya n\u2019enguzi, abaavu temubasalira musango mu bwenkanya."
                },
                "13": {
                    "verse_nr": "13",
                    "verse": "Noolwekyo oyo alina amagezi kyaliva asirika obusirisi mu biseera ng\u2019ebyo kubanga ennaku mbi."
                },
                "14": {
                    "verse_nr": "14",
                    "verse": "Munoonyenga okukola obulungi, so si obubi munaabeeranga balamu! Bw\u2019atyo MUKAMA Katonda ow\u2019Eggye anaabeeranga mubeezi wammwe nga bulijjo bwe mumuyita."
                },
                "15": {
                    "verse_nr": "15",
                    "verse": "Mukyawe ekibi, mwagalenga ekirungi era embuga z\u2019amateeka zibeerengamu obwenkanya. Oboolyawo MUKAMA Katonda ow\u2019Eggye anaabakwatirwa ekisa abantu abo abaasigalawo ku Yusufu."
                },
                "16": {
                    "verse_nr": "16",
                    "verse": "Noolwekyo bw\u2019ati bw\u2019ayogera MUKAMA Katonda ow\u2019Eggye nti, \u201cWalibeerawo okwaziirana mu nguudo n\u2019okukaaba mu buli kibangirizi eky\u2019omu kibuga. N\u2019abalimi baliyitibwa, bakaabe, n\u2019abakungubazi bakube ebiwoobe."
                },
                "17": {
                    "verse_nr": "17",
                    "verse": "Walibaawo okukaaba mu buli nnimiro ya mizabbibu kubanga nzija okuyita wakati mu mmwe.\u201d"
                },
                "18": {
                    "verse_nr": "18",
                    "verse": "Zibasanze mmwe abasuubira olunaku lwa MUKAMA. Lwaki mwesunga olunaku lwa MUKAMA? Olunaku olwo luliba kizikiza so si kitangaala."
                },
                "19": {
                    "verse_nr": "19",
                    "verse": "Olunaku olwo lulibeera ng\u2019omusajja adduka empologoma n\u2019asisinkana eddubu, bw\u2019aba ng\u2019ayingira mu nnyumba ne yeekwata ku kisenge, ate n\u2019abojjebwa omusota."
                },
                "20": {
                    "verse_nr": "20",
                    "verse": "Olunaku lwa MUKAMA, teruliba kizikiza awatali kitangaala n\u2019akatono, ng\u2019ekizikiza ekikutte ennyo?"
                },
                "21": {
                    "verse_nr": "21",
                    "verse": "Nkyawa, era nnyooma embaga zammwe n\u2019emikolo gyammwe egy\u2019eddiini so sisanyukira kuku\u014b\u014baana kwammwe."
                },
                "22": {
                    "verse_nr": "22",
                    "verse": "Weewaawo, ne bwe munaawaayo gye ndi ebiweebwayo byammwe ebyokebwa n\u2019ebiweebwayo eby\u2019emmere ey\u2019empeke, sijja kubikkiriza. Ne bwe mulireeta ebiweebwayo olw\u2019emirembe ebisinga obulungi, siribikkiriza."
                },
                "23": {
                    "verse_nr": "23",
                    "verse": "Muggyeewo ennyimba zammwe ez\u2019okutendereza. Siriwuliriza na bivuga ng\u2019entongooli zammwe."
                },
                "24": {
                    "verse_nr": "24",
                    "verse": "Kye njagala okulaba ge mazima n\u2019obwenkanya nga bikulukuta ng\u2019amazzi, n\u2019obutuukirivu nga bukulukuta ng\u2019omugga ogw\u2019amaanyi."
                },
                "25": {
                    "verse_nr": "25",
                    "verse": "\u201cMwandeeteranga ssaddaaka n\u2019ebiweebwayo mu ddungu emyaka gyonna amakumi ana, ggw\u2019ennyumba ya Isirayiri?"
                },
                "26": {
                    "verse_nr": "26",
                    "verse": "Muyimusizza essabo lya kabaka wammwe, amaanyi ga bakatonda bammwe, n\u2019emmunyeenye ya katonda wammwe, bye mwekolera mmwe."
                },
                "27": {
                    "verse_nr": "27",
                    "verse": "Kyendiva mbawa\u014b\u014bangusa okusukka Ddamasiko,\u201d bw\u2019ayogera MUKAMA, ayitibwa Katonda Ayinzabyonna."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "MUKAMA anenya abali mu Mirembe - Zibasanze abo abateefiirayo mu Sayuuni, n\u2019abo abawulira emirembe ku lusozi lw\u2019e Samaliya. Mmwe abasajja abeekitiibwa ab\u2019ensi enkulembeze, abantu ba Isirayiri gye beeyuna."
                },
                "2": {
                    "verse_nr": "2",
                    "verse": "Mugende mulabe e Kalune; muveeyo mulage mu Kamasi ekikulu, ate era muserengete mu kibuga ky\u2019Abafirisuuti eky\u2019e Gaasi. Basinga obwakabaka bwammwe obubiri? Ensi yaabwe esinga eyammwe obunene?"
                },
                "3": {
                    "verse_nr": "3",
                    "verse": "Mulindiriza olunaku olw\u2019ekibi, ate ne musembeza effugabbi."
                },
                "4": {
                    "verse_nr": "4",
                    "verse": "Mugalamira ku bitanda ebyakolebwa mu masanga ne muwummulira mu ntebe ennyonvu nga muvaabira ennyama y\u2019endiga n\u2019ey\u2019ennyana ensava."
                },
                "5": {
                    "verse_nr": "5",
                    "verse": "Mwekubira ennanga nga Dawudi bwe yakolanga, ne muyiiya n\u2019ennyimba ku bivuga."
                },
                "6": {
                    "verse_nr": "6",
                    "verse": "Mwekatankira wayini, ne mwesiiga n\u2019ebizigo ebirungi, naye temukaabira kubonaabona kwa Yusufu."
                },
                "7": {
                    "verse_nr": "7",
                    "verse": "Noolwekyo mmwe mulisooka okugenda mu buwa\u014b\u014banguse. Era embaga zammwe n\u2019okwewummuza birikoma."
                },
                "8": {
                    "verse_nr": "8",
                    "verse": "MUKAMA Katonda ow\u2019Eggye alayidde, MUKAMA Katonda Ayinzabyonna agamba nti, \u201cNeetamiddwa amalala ga Yakobo, nkyawa ebigo bye, era nzija kuwaayo ekibuga ne byonna ebikirimu eri abalabe baakyo.\u201d"
                },
                "9": {
                    "verse_nr": "9",
                    "verse": "Era singa ennyumba eneeba ekyalinawo abasajja ekkumi abasigaddewo, nabo balifa."
                },
                "10": {
                    "verse_nr": "10",
                    "verse": "Era singa ow\u2019ekika akola ku by\u2019okuziika, anaaba afulumya amagumba n\u2019abuuza oba waliwo omuntu yenna eyeekwese munda mu nnyumba, oba alina gwe yeekwese naye, n\u2019addamu nti, \u201cNedda,\u201d olwo omuziisi anaamusirisa ng\u2019agamba nti, \u201cSirika; tetwogera ku linnya lya MUKAMA.\u201d"
                },
                "11": {
                    "verse_nr": "11",
                    "verse": "Laba MUKAMA alagidde, ennyumba ennene erimenyebwamenyebwa, n\u2019ennyumba entono erimenyebwamenyebwa."
                },
                "12": {
                    "verse_nr": "12",
                    "verse": "Kisoboka embalaasi okuddukira ku mayinja? Waali wabaddewo abalima ku mayinja n\u2019enkumbi ezisikibwa ente? Naye obwenkanya mubufudde obutwa n\u2019ekibala eky\u2019obutuukirivu ne mukifuula ekikaawa."
                },
                "13": {
                    "verse_nr": "13",
                    "verse": "Mwenyumiririza bwereere nti muli b\u2019amaanyi olw\u2019okuba nga mwawamba ekibuga Lodeba. Mwogera nti, \u201cTetwawamba Kanayimu n\u2019amaanyi gaffe?\u201d"
                },
                "14": {
                    "verse_nr": "14",
                    "verse": "MUKAMA Katonda ow\u2019Eggye agamba nti, \u201cNdibasindikira eggwanga libalumbe, mmwe ennyumba ya Isirayiri; liribajooga ebbanga lyonna okuva e Lebo Kamasi okutuuka mu kiwonvu kye Alaba.\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Okwolesebwa ku by\u2019Omusango - Bino MUKAMA Katonda bye yandaga. Yali ateekateeka ebibinja by\u2019enzige okusaanyaawo ebirime ebyalimwanga, nga baakakungula olukungula olusooka ssinziggu, kabaka kw\u2019afuna omusolo."
                },
                "2": {
                    "verse_nr": "2",
                    "verse": "Enzige bwe zaalya buli kantu akaali mu nnimiro akalamu, ne nkaaba nti, \u201cMUKAMA Katonda, sonyiwa abantu bo nkwegayiridde. Yakobo aliwona atya? Nga mutono nnyo.\u201d"
                },
                "3": {
                    "verse_nr": "3",
                    "verse": "MUKAMA bwe yawulira okukaaba kuno n\u2019akyusa ekirowoozo kye. N\u2019agamba nti, \u201cEkyo tekiribaawo.\u201d"
                },
                "4": {
                    "verse_nr": "4",
                    "verse": "Bino MUKAMA bye yayongera okundaga. Yali ategeka okubonereza abantu n\u2019omuliro. Gwalya ennyanja eyali wansi w\u2019ensi ne gumalawo n\u2019olukalu."
                },
                "5": {
                    "verse_nr": "5",
                    "verse": "Ne nkaaba nti, \u201cAyi MUKAMA Katonda nkwegayiridde osonyiwe abantu bo! Yakobo anaasobola atya okusigalawo? Nga mutono nnyo!\u201d"
                },
                "6": {
                    "verse_nr": "6",
                    "verse": "Awo MUKAMA bwe yawulira okukaaba kuno, n\u2019akyusa ekirowoozo kye. Era n\u2019agamba nti, \u201cEra n\u2019ekyo tekijja kubeerawo.\u201d"
                },
                "7": {
                    "verse_nr": "7",
                    "verse": "Ate Mukama n\u2019andaga okwolesebwa okulala. Ne ndaba Mukama ng\u2019ayimiridde ku bbugwe azimbiddwa obulungi nga yatereera era nga Mukama akutte bbirigi mu mukono gwe."
                },
                "8": {
                    "verse_nr": "8",
                    "verse": "MUKAMA n\u2019ambuuza nti, \u201cAmosi, kiki ky\u2019olaba?\u201d Ne nziramu nti, \u201cNdaba bbirigi.\u201d Mukama n\u2019alyoka a\u014b\u014bamba nti, \u201cLaba nteese bbirigi wakati mu bantu bange Isirayiri. Sijja kuddayo kukyusa kirowoozo kyange nate ku ky\u2019okubabonereza."
                },
                "9": {
                    "verse_nr": "9",
                    "verse": "\u201cEbifo ebigulumivu ebya Isaaka birizikirizibwa, n\u2019ebifo bya Isirayiri ebitukuvu birifuuka matongo. N\u2019ennyumba ya Yerobowaamu ndigirwanyisa n\u2019ekitala.\u201d"
                },
                "10": {
                    "verse_nr": "10",
                    "verse": "Amosi Ne Amaziya - Awo Amaziya kabona w\u2019e Beseri n\u2019aweereza kabaka wa Isirayiri, Yerobowaamu, obubaka ng\u2019agamba nti, \u201cAmosi agezaako okukulyamu olukwe wakati mu Isirayiri mwennyini. Ensi teyinza kugumira bigambo bye.\u201d"
                },
                "11": {
                    "verse_nr": "11",
                    "verse": "Bw\u2019ati Amosi bw\u2019ayogera nti, \u201c\u2006\u2018Yerobowaamu alifa kitala, ne Isirayiri balitwalibwa mu buwa\u014b\u014banguse bave mu nsi yaboobwe.\u2019\u2006\u201d"
                },
                "12": {
                    "verse_nr": "12",
                    "verse": "Awo Amaziya n\u2019alyoka alagira Amosi nti, \u201cVva wano ggwe omulabi. Ddayo mu nsi ya Yuda gy\u2019oba oweera obunnabbi, ofunire eyo omusaala gwo."
                },
                "13": {
                    "verse_nr": "13",
                    "verse": "Toweera wano bunnabbi nate e Beseri kubanga luno lubiri lwa kabaka era ssinzizo lya bwakabaka.\u201d"
                },
                "14": {
                    "verse_nr": "14",
                    "verse": "Amosi n\u2019amuddamu nti, \u201cSaali nnabbi oba omwana wa nnabbi nnali mulunzi wa ndiga era nga ndabirira miti emisukamooli."
                },
                "15": {
                    "verse_nr": "15",
                    "verse": "Naye MUKAMA yanziggya eyo mu kulunda ekisibo n\u2019a\u014b\u014bamba nti, \u2018Genda owe obunnabbi abantu bange, Isirayiri.\u2019\u2006\u201d"
                },
                "16": {
                    "verse_nr": "16",
                    "verse": "Noolwekyo ggwe wuliriza ekigambo kya MUKAMA. Ogamba nti, \u201c\u2006\u2018Towa bunnabbi bunenya Isirayiri, era lekaraawo okubuulira ebikwata ku nnyumba ya Isaaka.\u2019"
                },
                "17": {
                    "verse_nr": "17",
                    "verse": "\u201cMUKAMA kyava akuddamu nti, \u201c\u2006\u2018Mukazi wo alifuuka malaaya mu kibuga era n\u2019abaana bo aboobulenzi n\u2019aboobuwala balifa ekitala. Ettaka lyo lirigabanyizibwamu ne liweebwa abalala naawe kennyini olifiira mu nsi ey\u2019abakafiiri. Ekituufu kiri nti abantu ba Isirayiri balitwalibwa mu buwa\u014b\u014banguse, ne baggyibwa mu nsi yaboobwe.\u2019\u2006\u201d"
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Ekisero Ky\u2019ebibala - Bino MUKAMA Katonda bye yandaga. Ne ndaba ekisero ekirimu ebibala ebyengedde."
                },
                "2": {
                    "verse_nr": "2",
                    "verse": "MUKAMA n\u2019ambuuza nti, \u201cAmosi, kiki ky\u2019olaba?\u201d Ne muddamu nti, \u201cNdaba ekisero ky\u2019ebibala ebyengedde.\u201d MUKAMA n\u2019alyoka a\u014b\u014bamba nti, \u201cEkiseera eky\u2019okubonereza abaana ba Isirayiri kituuse. Siribasonyiwa nate."
                },
                "3": {
                    "verse_nr": "3",
                    "verse": "\u201cKu lunaku olwo,\u201d bw\u2019ayogera MUKAMA Katonda, \u201cokuyimba kw\u2019omu yeekaalu kulifuuka kukungubaga. Walibeerawo okufa okuyitirivu, emirambo nga gibunye wonna. Walibaawo akasiriikiriro.\u201d"
                },
                "4": {
                    "verse_nr": "4",
                    "verse": "Muwulire bino mmwe abalinnyirira abateesobola, era abasaanyaawo abanaku b\u2019omu nsi,"
                },
                "5": {
                    "verse_nr": "5",
                    "verse": "nga mwogera nti, \u201cEnnaku enkulu ez\u2019Omwezi ogwa kaboneka ziggwaako ddi, tulyoke tutunde emmere yaffe ey\u2019empeke, era ne Ssabbiiti eggwaako ddi, tutunde e\u014b\u014baano yaffe?\u201d Mukozesa minzaani enkyamu ne mwongera emiwendo ne mukozesa n\u2019ebipimo ebitatuuse,"
                },
                "6": {
                    "verse_nr": "6",
                    "verse": "mmwe abagula abaavu n\u2019effeeza n\u2019abanaku ne mubagula n\u2019omugogo gw\u2019engatto, ne mutundira ebisaaniiko mu \u014b\u014baano."
                },
                "7": {
                    "verse_nr": "7",
                    "verse": "MUKAMA yeeweredde amalala ga Yakobo ng\u2019agamba nti, \u201cSigenda kwerabira bintu bye bakoze."
                },
                "8": {
                    "verse_nr": "8",
                    "verse": "\u201cEnsi terikankana olw\u2019ekyo, na buli abeeramu n\u2019akungubaga? Ensi yonna eritumbiira ng\u2019omugga Kiyira n\u2019ekka ng\u2019amazzi ag\u2019omugga gw\u2019e Misiri bwe gakola.\u201d"
                },
                "9": {
                    "verse_nr": "9",
                    "verse": "MUKAMA Katonda agamba nti, \u201cKu lunaku olwo, enjuba erigwiira mu ttuntu era ensi erikwata ekizikiza emisana ttuku."
                },
                "10": {
                    "verse_nr": "10",
                    "verse": "Embaga zammwe ez\u2019eddini ndizifuula mikolo gya kukungubaga era okuyimba kwammwe kwonna kulifuuka kukaaba. Mwenna nzija kubatuusa ku kwambala ebibukutu n\u2019emitwe gyammwe mugimwe. Olunaku olwo ndilufuula ng\u2019olw\u2019okukungubagira omwana owoobulenzi omu yekka, era n\u2019enkomerero yaabyo ekaayire ddala."
                },
                "11": {
                    "verse_nr": "11",
                    "verse": "\u201cEkiseera kijja,\u201d bw\u2019ayogera MUKAMA Katonda, \u201clwe ndisindika enjala mu nsi yonna, teriba njala ya mmere oba nnyonta y\u2019amazzi, naye eriba enjala y\u2019ekigambo kya Katonda."
                },
                "12": {
                    "verse_nr": "12",
                    "verse": "Abantu balibundabunda okuva ku nnyanja emu okudda ku ndala, bave mu bukiikakkono badde mu bukiikaddyo nga banoonya ekigambo kya MUKAMA, naye tebalikifuna."
                },
                "13": {
                    "verse_nr": "13",
                    "verse": "\u201cMu biro ebyo, \u201cabawala ababalagavu n\u2019abalenzi ab\u2019amaanyi balizirika olw\u2019ennyonta."
                },
                "14": {
                    "verse_nr": "14",
                    "verse": "Abo abaalayira eby\u2019ensonyi eby\u2019e Samaliya oba abaayogera nti, \u2018Nga katonda wo bw\u2019ali omulamu ggwe Ddaani,\u2019 oba nti, \u2018Nga katonda w\u2019e Beeruseba bw\u2019ali omulamu,\u2019 baligwa obutayimuka nate.\u201d"
                }
            }
        },
        "9": {
            "chapter_nr": "9",
            "chapter": {
                "1": {
                    "verse_nr": "1",
                    "verse": "Okuzikirira kwa Isirayiri - Bwe ntyo nate ne ndaba Mukama ng\u2019ayimiridde ku mabbali g\u2019ekyoto, n\u2019ayogera nti, \u201cMukube emitwe gy\u2019empagi bya yeekaalu n\u2019amaanyi mangi, emifuubeeto gikankane. Bisesebbuke bikube emitwe gy\u2019abantu bonna, n\u2019abo abaliba bawonyeewo ndibattisa ekitala. Tewaliba n\u2019omu awona."
                },
                "2": {
                    "verse_nr": "2",
                    "verse": "Ne bwe balisima ne baddukira emagombe, omukono gwange gulibaggyayo. Ne bwe balirinnya waggulu mu ggulu ndibawanulayo."
                },
                "3": {
                    "verse_nr": "3",
                    "verse": "Wadde balyekweka ku lusozi Kalumeeri, ndibanoonyaayo ne mbaggyayo. Ne bwe balyekweka wansi mu buziba bw\u2019ennyanja ndiragira ogusota ne gubalumirayo."
                },
                "4": {
                    "verse_nr": "4",
                    "verse": "Ne bwe balitwalibwa abalabe baabwe mu buwa\u014b\u014banguse, era nayo ndiragira ekitala ne kibattirayo. Ndibasimba amaaso ne batuukibwako bibi so si birungi.\u201d"
                },
                "5": {
                    "verse_nr": "5",
                    "verse": "Era Mukama, MUKAMA ow\u2019Eggye, akwata ku nsi n\u2019esaanuuka, abantu baayo bonna abagibeeramu ne bakungubaga, ensi yonna n\u2019etumbiira nga Kiyira ate n\u2019ekka ng\u2019amazzi g\u2019omugga gw\u2019e Misiri;"
                },
                "6": {
                    "verse_nr": "6",
                    "verse": "oyo eyazimba olubiri lwe olulungi ennyo mu ggulu, omusingi gwalwo ne gubeera ku nsi, ayita amazzi g\u2019ennyanja, n\u2019agayiwa wansi ku lukalu, MUKAMA lye linnya lye."
                },
                "7": {
                    "verse_nr": "7",
                    "verse": "MUKAMA ayongera n\u2019agamba nti, \u201cMmwe abaana ba Isirayiri temuli ng\u2019Abakuusi gye ndi? Ssabaggya mu nsi y\u2019e Misiri nga bwe naggya Abafirisuuti e Katufoli, n\u2019Abasuuli e Kiri?\u201d"
                },
                "8": {
                    "verse_nr": "8",
                    "verse": "Essuubi lya Isirayiri - \u201cDdala ddala amaaso ga MUKAMA Katonda, gatunuulidde nkaliriza obwakabaka obwonoonyi. Ndibuzikiriza ne mbusaasaanya okuva ku nsi. Kyokka sirizikiririza ddala ennyumba ya Yakobo okugimalawo,\u201d bw\u2019ayogera MUKAMA."
                },
                "9": {
                    "verse_nr": "9",
                    "verse": "\u201cKubanga ndiwa ekiragiro, ennyumba ya Isirayiri erinyeenyezebwa mu mawanga gonna, ng\u2019emmere ey\u2019empeke bwe ku\u014b\u014butibwa mu kaku\u014b\u014bunta era tewaliba kayinja akaligwa wansi."
                },
                "10": {
                    "verse_nr": "10",
                    "verse": "Aboonoonyi bonna mu bantu bange, balifa kitala, abo bonna aboogera nti, \u2018Akabi tekalitutuukako.\u2019\u2006\u201d"
                },
                "11": {
                    "verse_nr": "11",
                    "verse": "Isirayiri edda obuggya - \u201cMu biro ebyo ndizzaawo ennyumba ya Dawudi eyagwa era ndiddaabiriza ebifo ebyamenyebwamenyebwa, ne nzizaawo ebyali amatongo, ne biba nga bwe byabeeranga,"
                },
                "12": {
                    "verse_nr": "12",
                    "verse": "balyoke batwale ekitundu kya Edomu ekyasigalawo n\u2019amawanga gonna ge nayita okuba abantu bange,\u201d bw\u2019ayogera MUKAMA alikola ebintu ebyo byonna."
                },
                "13": {
                    "verse_nr": "13",
                    "verse": "\u201cEnnaku zijja,\u201d bw\u2019ayogera MUKAMA, \u201cakungula lw\u2019alisinga asiga, n\u2019asiga ensigo lw\u2019alisinga atunda emizabbibu. Wayini omuggya alitonnya okuva mu nsozi, n\u2019akulukuta okuva mu busozi."
                },
                "14": {
                    "verse_nr": "14",
                    "verse": "Ndikomyawo abantu bange Isirayiri okuva mu buwa\u014b\u014banguse, ne bazimba nate ebibuga ebyamenyebwa, babibeeremu. Balisimba ennimiro zaabwe ez\u2019emizabbibu ne banywa wayini avaamu, era balisimba ennimiro balye ebibala byamu."
                },
                "15": {
                    "verse_nr": "15",
                    "verse": "Ndisimba Isirayiri mu nsi yaabwe, era tebaliggibwa nate mu nsi gye nabawa,\u201d bw\u2019ayogera MUKAMA Katonda wammwe."
                }
            }
        }
    }
}