{
    "version": "LCB",
    "book_name": "Haggai",
    "book_nr": "37",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Okukoowoola olw\u2019Okuddaabiriza Ennyumba ya MUKAMA - Mu mwaka ogwokubiri ogw\u2019okufuga kwa kabaka Daliyo, ku lunaku olusooka mu mwezi ogw\u2019omukaaga, ekigambo kya MUKAMA ne kijjira nnabbi Kaggayi okutegeeza Zerubbaberi mutabani wa Seyalutyeri, ow\u2019essaza lya Yuda, ne Yoswa mutabani wa Yekozadaaki kabona asinga obukulu nti:"
                },
                "2": {
                    "verse_nr": "2",
                    "verse": "Bw\u2019ati bw\u2019ayogera MUKAMA ow\u2019eggye nti, \u201cAbantu bano boogera nti, \u2018Ekiseera tekinnatuuka okuddaabiriza ennyumba ya MUKAMA.\u2019\u2006\u201d"
                },
                "3": {
                    "verse_nr": "3",
                    "verse": "Awo ekigambo kya MUKAMA ne kijjira nnabbi Kaggayi nga kyogera nti;"
                },
                "4": {
                    "verse_nr": "4",
                    "verse": "\u201cKino kye kiseera mmwe okubeera mu nnyumba zammwe enkole obulungi, naye ennyumba eyo n\u2019erekebwa nga kifulukwa?\u201d"
                },
                "5": {
                    "verse_nr": "5",
                    "verse": "Kale nno bw\u2019ati bw\u2019ayogera MUKAMA ow\u2019Eggye nti, \u201cMweddeko ku neeyisa yammwe."
                },
                "6": {
                    "verse_nr": "6",
                    "verse": "Musimbye bingi naye ne mukungula bitono; mulya naye temukkuta; munywa naye ennyonta tebaggwaako; mwambala naye temubuguma; mukolera empeera naye ze mukoze muziteeka mu nsawo ejjudde ebituli.\u201d"
                },
                "7": {
                    "verse_nr": "7",
                    "verse": "Bw\u2019ati bw\u2019ayogera MUKAMA ow\u2019Eggye nti, \u201cMweddeko ku neeyisa yammwe."
                },
                "8": {
                    "verse_nr": "8",
                    "verse": "Mwambuke mu nsozi muleeteyo embaawo muzimbe ennyumba ngisanyukire, ngulumizibwe,\u201d bw\u2019ayogera MUKAMA."
                },
                "9": {
                    "verse_nr": "9",
                    "verse": "\u201cMwasuubira bingi, naye mulaba bwe muvuddemu ebitono. Bye mwaleeta eka, nabifuumuula. Mumanyi ensonga? bw\u2019ayogera MUKAMA ow\u2019Eggye. Kubanga buli muntu afa ku nnyumba ye naye ennyumba yange mugigayaaliridde."
                },
                "10": {
                    "verse_nr": "10",
                    "verse": "Eggulu kyerivudde liziyizibwa okuleeta omusulo, n\u2019ettaka n\u2019okuleeta ne litaleeta bibala byalyo."
                },
                "11": {
                    "verse_nr": "11",
                    "verse": "Nasindika ekyeya ku nnimiro ne ku nsozi, ku mmere ey\u2019empeke ne ku wayini omuggya, ku mafuta ne ku buli bibala eby\u2019ettaka, ku bantu ne ku nsolo, ne ku mirimu gyonna egy\u2019engalo.\u201d"
                },
                "12": {
                    "verse_nr": "12",
                    "verse": "Awo Zerubbaberi mutabani wa Seyalutyeri, ne Yoswa mutabani wa Yekozadaaki, ye yali kabona asinga obukulu, n\u2019abantu bonna abaasigalawo ne bagondera eddoboozi lya MUKAMA Katonda waabwe, n\u2019obubaka bwa nnabbi Kaggayi, kubanga MUKAMA Katonda waabwe ye yamutuma. Abantu ne batya MUKAMA."
                },
                "13": {
                    "verse_nr": "13",
                    "verse": "Awo Kaggayi omubaka wa MUKAMA n\u2019ategeeza abantu obubaka obwava eri MUKAMA nti, \u201cNdi wamu nammwe,\u201d bw\u2019ayogera MUKAMA."
                },
                "14": {
                    "verse_nr": "14",
                    "verse": "Awo MUKAMA n\u2019akubiriza omutima gwa Zerubbaberi mutabani wa Seyalutyeri, ow\u2019essaza lya Yuda, n\u2019omutima gwa Yoswa mutabani wa Yekozadaaki, kabona asinga obukulu, n\u2019emitima egy\u2019abantu bonna abaasigalawo, ne bajja ne batandika omulimu ku nnyumba ya MUKAMA ow\u2019Eggye, Katonda waabwe,"
                },
                "15": {
                    "verse_nr": "15",
                    "verse": "ku lunaku olw\u2019amakumi abiri mu ennya mu mwezi ogw\u2019omukaaga mu mwaka ogwokubiri ogw\u2019okufuga kwa kabaka Daliyo."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ekitiibwa ekyasuubizibwa eky\u2019Ennyumba Empya - Awo ku lunaku olw\u2019amakumi abiri mu olumu mu mwezi ogw\u2019omusanvu, ekigambo kya MUKAMA ne kijjira nnabbi Kaggayi nti,"
                },
                "2": {
                    "verse_nr": "2",
                    "verse": "\u201cYogera ne Zerubbaberi mutabani wa Seyalutyeri, ow\u2019essaza lya Yuda ne Yoswa mutabani wa Yekozadaaki kabona asinga obukulu, n\u2019abantu abaasigalawo, obabuuze nti,"
                },
                "3": {
                    "verse_nr": "3",
                    "verse": "\u2018Ani mu mmwe akyasigaddewo eyalaba ku kitiibwa ky\u2019ennyumba eno? Ebafaananira etya kaakano? Tebafaananira ng\u2019eteriimu kaabuntu?"
                },
                "4": {
                    "verse_nr": "4",
                    "verse": "Kale nno guma omwoyo, ggwe Zerubbaberi, bw\u2019ayogera MUKAMA; guma omwoyo, ggwe Yoswa mutabani wa Yekozadaaki kabona asinga obukulu; mugume omwoyo mmwe mwenna abantu ab\u2019omu nsi,\u2019 bw\u2019ayogera MUKAMA, \u2018Mukole, kubanga ndi wamu nammwe,\u2019 bw\u2019ayogera MUKAMA ow\u2019Eggye."
                },
                "5": {
                    "verse_nr": "5",
                    "verse": "\u2018Kino kye nalagaana nammwe bwe mwali muva mu Misiri, ng\u2019Omwoyo wange anaabeeranga nammwe. Temutya.\u2019"
                },
                "6": {
                    "verse_nr": "6",
                    "verse": "\u201cBw\u2019atyo bw\u2019ayogera MUKAMA ow\u2019Eggye nti, \u2018Mu bbanga eritali ly\u2019ewala ndikankanya eggulu n\u2019ensi, n\u2019ennyanja n\u2019olukalu."
                },
                "7": {
                    "verse_nr": "7",
                    "verse": "Ndikankanya amawanga gonna, n\u2019amawanga gonna ge njagala galijja, ne nzijuza ennyumba eno ekitiibwa,\u2019 bw\u2019ayogera MUKAMA ow\u2019Eggye."
                },
                "8": {
                    "verse_nr": "8",
                    "verse": "\u2018Effeeza yange, ne zaabu yange,\u2019 bw\u2019ayogera MUKAMA ow\u2019eggye."
                },
                "9": {
                    "verse_nr": "9",
                    "verse": "\u2018Ekitiibwa eky\u2019ennyumba eriwo kaakano, kirisinga ekitiibwa ky\u2019eri eyasooka era mu kifo kino ndizzaawo emirembe,\u2019 bw\u2019ayogera MUKAMA ow\u2019Eggye.\u201d"
                },
                "10": {
                    "verse_nr": "10",
                    "verse": "Okubuulirira n\u2019Okusuubiza - Awo ku lunaku olw\u2019amakumi abiri mu ennya olw\u2019omwezi ogw\u2019omwenda mu mwaka ogwokubiri ogw\u2019okufuga kwa Daliyo, ekigambo kya MUKAMA ne kijjira nnabbi Kaggayi nti,"
                },
                "11": {
                    "verse_nr": "11",
                    "verse": "\u201cBw\u2019atyo bw\u2019ayogera MUKAMA ow\u2019Eggye nti, \u2018Buuza bakabona etteeka kye ligamba."
                },
                "12": {
                    "verse_nr": "12",
                    "verse": "Omuntu bw\u2019asitulira ennyama eyatukuzibwa mu kirenge eky\u2019ekyambalo kye, ekirenge ne kikoma ku mugaati oba ku supu, oba ku wayini, oba ku mafuta oba ku mmere endala yonna, bitukuzibwa?\u2019\u2006\u201d Bakabona ne baddamu nti, \u201cNedda.\u201d"
                },
                "13": {
                    "verse_nr": "13",
                    "verse": "Awo Kaggayi n\u2019abuuza nti, \u201cOmuntu atali mulongoofu olw\u2019omulambo, bw\u2019akoma ku bintu ebyo, bifuuka ebitali birongoofu?\u201d Bakabona ne baddamu nti, \u201cBifuuka ebitali birongoofu.\u201d"
                },
                "14": {
                    "verse_nr": "14",
                    "verse": "Kaggayi n\u2019addamu nti, \u201cKale nno bwe batyo bwe bali abantu bano n\u2019eggwanga lino. Buli kye bakola ne buli kye bawaayo ng\u2019ekiweebwayo, si kirongoofu,\u201d bw\u2019ayogera MUKAMA."
                },
                "15": {
                    "verse_nr": "15",
                    "verse": "\u201c\u2006\u2018Kale nno, mweddeko okuva ku lunaku lwa leero, mujjukire ebiseera biri bwe byali, nga n\u2019ejjinja erimu terinnateekebwa ku linnaalyo mu yeekaalu ya MUKAMA."
                },
                "16": {
                    "verse_nr": "16",
                    "verse": "Omuntu yenna bwe yatuukanga ku ntuumu eyandibadde ey\u2019ebipimo amakumi abiri, yassangawo ebipimo kkumi. Omuntu yenna bwe yalaganga mu ssogolero okusenamu lita amakumi ataano, yasangangamu amakumi abiri."
                },
                "17": {
                    "verse_nr": "17",
                    "verse": "Nakolimira emirimu gyonna egy\u2019emikono gyammwe n\u2019okugengewala n\u2019obukuku, n\u2019omuzira, naye ne mutakyuka kudda gye ndi,\u2019 bw\u2019ayogera MUKAMA."
                },
                "18": {
                    "verse_nr": "18",
                    "verse": "Okuva olunaku lwa leero, olw\u2019amakumi abiri mu ennya mu mwezi ogw\u2019omwenda, mujjukire olunaku lwe baazimba omusingi gwa yeekaalu ya MUKAMA. Mwebuuze nti,"
                },
                "19": {
                    "verse_nr": "19",
                    "verse": "Wakyaliwo ensigo eyasigala mu tterekero? Mulabe, emiti gino egimenyeddwa, ogw\u2019omuzabbibu n\u2019ogw\u2019omutiini, n\u2019ogw\u2019omukomamawanga, n\u2019ogw\u2019omuzeeyituuni tegibalangako bibala. \u201c\u2006\u2018Naye okuva ne leero ndibawa omukisa.\u2019\u2006\u201d"
                },
                "20": {
                    "verse_nr": "20",
                    "verse": "Awo ekigambo kya MUKAMA ne kijjira Kaggayi omulundi ogwokubiri ku lunaku olw\u2019amakumi abiri mu ennya olw\u2019omwezi ogwo nga kigamba nti,"
                },
                "21": {
                    "verse_nr": "21",
                    "verse": "\u201cTegeeza Zerubbaberi gavana wa Yuda nti ndikankanya eggulu n\u2019ensi."
                },
                "22": {
                    "verse_nr": "22",
                    "verse": "Ndisulika entebe ez\u2019obwakabaka ne nzigyawo obuyinza bw\u2019obwakabaka obunnaggwanga. Ndiwamba amagaali n\u2019abavuzi baago, n\u2019embalaasi na buli abazeebagala, balittibwa baganda baabwe."
                },
                "23": {
                    "verse_nr": "23",
                    "verse": "\u201c\u2006\u2018Ku lunaku olwo, ggwe omuweereza wange Zerubbaberi mutabani wa Seyalutyeri, ndikufuula ng\u2019akabonero, kubanga nkulonze,\u2019 bw\u2019ayogera MUKAMA ow\u2019Eggye.\u201d"
                }
            }
        }
    }
}