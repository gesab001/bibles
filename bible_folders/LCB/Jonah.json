{
    "version": "LCB",
    "book_name": "Jonah",
    "book_nr": "32",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Yona Ajeemera Katonda - Awo MUKAMA n\u2019ayogera ne Yona omwana wa Amittayi ng\u2019agamba"
                },
                "2": {
                    "verse_nr": "2",
                    "verse": "nti, \u201cSituka ogende e Nineeve mu kibuga ekyo ekinene obatuuseeko obubaka buno obubanenya, kubanga ebibi byabwe birinnye eno waggulu ne bintukako.\u201d"
                },
                "3": {
                    "verse_nr": "3",
                    "verse": "Naye Yona n\u2019adduka okuva mu maaso ga MUKAMA, n\u2019aserengeta okulaga e Talusiisi. N\u2019aserengeta e Yopa gye yasanga ekyombo, n\u2019akirinnya okugenda e Talusiisi. Ng\u2019amaze okusasulira etikiti ye, n\u2019asaabala mu kyombo ekiraga e Talusiisi ng\u2019adduka okuva mu maaso ga MUKAMA."
                },
                "4": {
                    "verse_nr": "4",
                    "verse": "Awo MUKAMA n\u2019aleeta omuyaga ogw\u2019amaanyi ne gukunta ku nnyanja, n\u2019ekyombo Yona mwe yali ne kyagala okusaanawo."
                },
                "5": {
                    "verse_nr": "5",
                    "verse": "Entiisa ey\u2019amaanyi n\u2019ekwata abalunnyanja bonna, buli omu n\u2019akaabirira katonda we amuyambe, nga bwe basuula n\u2019emigugu egy\u2019ebyamaguzi mu nnyanja bakendeeze ku buzito obwali mu kyombo. Mu kiseera ekyo, Yona yali mu tulo wansi mu ntobo y\u2019ekyombo."
                },
                "6": {
                    "verse_nr": "6",
                    "verse": "Naye omugoba omukulu ow\u2019ekyombo n\u2019aserengeta gye yali n\u2019amugamba nti, \u201cOyinza otya okuba nga weebase? Situka okaabirire katonda wo, oboolyawo anaatukwatirwa ekisa n\u2019atulokola.\u201d"
                },
                "7": {
                    "verse_nr": "7",
                    "verse": "Awo abalunnyanja ne boogeraganya nti, \u201cMujje tukube obululu, tuvumbule omuntu yennyini avuddeko omutawaana guno.\u201d Ne bakuba obululu, akalulu ne kagwa ku Yona."
                },
                "8": {
                    "verse_nr": "8",
                    "verse": "Abalunnyanja ne babuuza Yona nti, \u201cTubuulire, lwaki otuleetedde akabi akafaanana bwe kati, kiki ky\u2019okoze? Okola mulimu ki? Ova wa era oli wa nsi ki, n\u2019abantu bo be b\u2019ani?\u201d"
                },
                "9": {
                    "verse_nr": "9",
                    "verse": "Yona n\u2019agamba nti, \u201cNdi Mwebbulaniya; era nsinza MUKAMA, Katonda w\u2019eggulu eyakola eggulu n\u2019ensi.\u201d"
                },
                "10": {
                    "verse_nr": "10",
                    "verse": "Awo ne batya nnyo ne babuuza nti, \u201cKiki kino ky\u2019otukoze?\u201d Kubanga baali bategedde nti yali adduka mu maaso ga Katonda nga bwe yali amaze okubategeeza."
                },
                "11": {
                    "verse_nr": "11",
                    "verse": "Awo ne bamugamba nti, \u201cTukukole tutya ennyanja erongooke?\u201d Kubanga ennyanja yali yeeyongera bweyongezi okufuukuuka."
                },
                "12": {
                    "verse_nr": "12",
                    "verse": "N\u2019abagamba nti, \u201cMunsitule munsuule mu nnyanja ennyanja eneeteeka, kubanga esiikuuse ku lwange.\u201d"
                },
                "13": {
                    "verse_nr": "13",
                    "verse": "Naye abalunnyanja ne bagezaako nnyo okugoba ku ttale, kyokka ne batayinza, kubanga omuyaga gwagenda gweyongera bweyongezi."
                },
                "14": {
                    "verse_nr": "14",
                    "verse": "Kyebaava bakaabirira MUKAMA ng\u2019abagamba nti, \u201cTukwegayiridde Ayi MUKAMA, totuleka kufa olw\u2019obulamu bw\u2019omusajja ono, era totuteekako musango olw\u2019omusaayi gwe n\u2019okufa kwe, kubanga oleese omuyaga olw\u2019esonga.\u201d"
                },
                "15": {
                    "verse_nr": "15",
                    "verse": "Awo ne basitula Yona ne bamusuula mu nnyanja eyali eyira. Amangwago omuyaga ne gusirika."
                },
                "16": {
                    "verse_nr": "16",
                    "verse": "Abasajja ne batya nnyo MUKAMA, ne bawaayo ekiweebwayo gy\u2019ali ne beeyama obweyamo."
                },
                "17": {
                    "verse_nr": "17",
                    "verse": "MUKAMA yateekateeka ekyennyanja ekinene ennyo ne kimira Yona; Yona n\u2019amala mu kyennyanja ekyo ennaku ssatu emisana n\u2019ekiro."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Okusaba Kwa Yona - Awo Yona n\u2019asinziira mu kyennyanja n\u2019asaba MUKAMA Katonda we, ng\u2019agamba"
                },
                "2": {
                    "verse_nr": "2",
                    "verse": "nti, \u201cMu nnaku yange ennyingi nakaabirira MUKAMA n\u2019anziramu; mu buziba ewala mu magombe nakukoowoola, era n\u2019owulira eddoboozi lyange!"
                },
                "3": {
                    "verse_nr": "3",
                    "verse": "Kubanga wansuula ewala mu buziba mu nnyanja, ne nzika, amayengo gonna, ensozi n\u2019ensozi z\u2019amazzi ebikunta ne bimbikka ne binneetooloola."
                },
                "4": {
                    "verse_nr": "4",
                    "verse": "Ne ndyoka njogera nti, \u2018Ngobeddwa mu maaso go; Ddala ndiddayo nate okulaba yeekaalu yo entukuvu?\u2019"
                },
                "5": {
                    "verse_nr": "5",
                    "verse": "Nakkira ddala ku ntobo wansi w\u2019amayengo, okufa ne kumbeerera ddala kumpi; Amazzi nga ganneetoolodde era ng\u2019omuddo gw\u2019omu nnyanja gunneezingiridde ku mutwe."
                },
                "6": {
                    "verse_nr": "6",
                    "verse": "Ne \u014b\u014bendera ddala ku ntobo, ensozi z\u2019omu nnyanja gye zisibuka, eyo, ensi n\u2019ensibirayo emirembe n\u2019emirembe. Naye ggwe MUKAMA Katonda wange, onzigye mu bunnya, Ayi MUKAMA Katonda wange."
                },
                "7": {
                    "verse_nr": "7",
                    "verse": "\u201cBwe nnali nga mpweddemu essuubi, emmeeme yange ng\u2019ezirika ne nkujjukira, Ayi MUKAMA Katonda. Awo okusaba kwange entakeera ne kutuuka mu yeekaalu yo entukuvu."
                },
                "8": {
                    "verse_nr": "8",
                    "verse": "\u201cAbo abassaayo omwoyo ku balubaale ne bakatonda abataliimu ne babasinza, beefiiriza okusaasirwa kwa Katonda okubalindiridde!"
                },
                "9": {
                    "verse_nr": "9",
                    "verse": "Naye nze, n\u2019oluyimba olw\u2019okukutendereza, ndikuwa ssaddaaka. Ddala ndituukiriza obweyamo bwange kubanga obulokozi buva eri MUKAMA Katonda.\u201d"
                },
                "10": {
                    "verse_nr": "10",
                    "verse": "Awo MUKAMA Katonda n\u2019alagira ekyennyanja ne kiwandula Yona n\u2019agwa ettale ku lukalu."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Yona Agondera MUKAMA - Awo ekigambo kya MUKAMA ne kijjira Yona omulundi ogwokubiri, n\u2019amugamba nti,"
                },
                "2": {
                    "verse_nr": "2",
                    "verse": "\u201cGenda mu kibuga ekinene Nineeve obalabule n\u2019obubaka buno bwe nkuwa.\u201d"
                },
                "3": {
                    "verse_nr": "3",
                    "verse": "Awo Yona n\u2019agondera MUKAMA n\u2019agenda e Nineeve. Nineeve kyali kibuga kya kitiibwa nnyo era nga kitwala ennaku ssatu okukibuna kyonna."
                },
                "4": {
                    "verse_nr": "4",
                    "verse": "Ku lunaku olwasooka Yona yatambula olunaku lwonna ng\u2019agenda alangirira nti, \u201cBwe waliyitawo ennaku amakumi ana, Nineeve kirizikirira.\u201d"
                },
                "5": {
                    "verse_nr": "5",
                    "verse": "Abantu b\u2019omu Nineeve ne bakkiriza Katonda, ne balangirira okusiiba ne beesiba ebibukutu, bonna okuva ku asinga ekitiibwa okutuuka ku asembayo okuba owa wansi."
                },
                "6": {
                    "verse_nr": "6",
                    "verse": "Amawulire gano bwe gaatuuka ku kabaka w\u2019e Nineeve, n\u2019ayimuka ku ntebe ye ey\u2019obwakabaka, ne yeeyambulamu ekyambalo kye, ne yeesiba ekibukutu, n\u2019atuula mu nfuufu."
                },
                "7": {
                    "verse_nr": "7",
                    "verse": "Kabaka teyakoma awo, wabula n\u2019ayisa n\u2019etteeka n\u2019alibunya Nineeve yonna nga ligamba nti, Olw\u2019ekiragiro kya kabaka n\u2019abakungu be: \u201cTewaba muntu yenna, wadde ensolo oba eggana n\u2019ekisibo, okukomba ku mmere wadde amazzi;"
                },
                "8": {
                    "verse_nr": "8",
                    "verse": "naye buli muntu n\u2019ekisibo bibikkibwe n\u2019ebibukutu, era bikaabirire nnyo Katonda, era birekeraawo okwonoona n\u2019okukola eby\u2019obukambwe."
                },
                "9": {
                    "verse_nr": "9",
                    "verse": "Ani amanyi? Oboolyawo Katonda anaakyusa ku kibonerezo kye, kye yatusalira n\u2019akkakkanya obusungu bwe n\u2019atatuzikiriza.\u201d"
                },
                "10": {
                    "verse_nr": "10",
                    "verse": "Awo Katonda bwe yalaba kye bakoze, ne baleka n\u2019ebibi byabwe, n\u2019abasonyiwa n\u2019atabatuusaako kibonerezo, kye yali agambye okubatuusaako."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Obusungu bwa Yona n\u2019Ekisa Kya Katonda - Naye Yona n\u2019anyiiga nnyo."
                },
                "2": {
                    "verse_nr": "2",
                    "verse": "N\u2019alyoka yeemulugunyiza Katonda n\u2019amugamba nti, \u201cKino ddala kye nalowooza, MUKAMA, bwe nnali mu nsi ye waffe, lwe wasooka oku\u014b\u014bamba okujja eno. Kye kyanzirusa n\u2019okunzirusa okugenda e Talusiisi; kubanga namanya nti ggwe oli Katonda ajjudde obulungi, alwawo okusunguwala, alina ekisa ekingi, era namanya nti ojja kwanguwa okukyusa entegeka zo ez\u2019okuzikiriza abantu bano."
                },
                "3": {
                    "verse_nr": "3",
                    "verse": "Kale nno nkwegayiridde MUKAMA nzita; okufa kisinga okuba omulamu.\u201d"
                },
                "4": {
                    "verse_nr": "4",
                    "verse": "Awo MUKAMA n\u2019agamba nti, \u201cOlina ekituufu kw\u2019osinziira okunyiiga?\u201d"
                },
                "5": {
                    "verse_nr": "5",
                    "verse": "Awo Yona n\u2019afuluma ebweru w\u2019ekibuga n\u2019abeera ku luuyi lwakyo olw\u2019ebuvanjuba, era ne yeekolerawo akasiisira mu makoola, n\u2019alinda alabe ekinatuuka ku kibuga."
                },
                "6": {
                    "verse_nr": "6",
                    "verse": "Ebikoola by\u2019akasiisira bwe by\u2019awotoka olw\u2019omusana, MUKAMA Katonda n\u2019ategeka ekiryo ne kimera mangu amakoola gaakyo ne gabikka ku mutwe gwa Yona ne gakendeeza ku musana. Yona n\u2019asanyuka nnyo olw\u2019ekiryo."
                },
                "7": {
                    "verse_nr": "7",
                    "verse": "Naye ate enkeera Katonda n\u2019aleeta ekiwuka, ne kirya ekiryo ne kikala ne kifa."
                },
                "8": {
                    "verse_nr": "8",
                    "verse": "Ng\u2019enjuba yeewanise, Katonda n\u2019alyoka alagira embuyaga ey\u2019Ebuvanjuba ey\u2019olubugumu okufuuwa Yona, omusana ne gumwokya nnyo mu mutwe okutuusa lwe yazirika. N\u2019ayagala afe. N\u2019ayogera nti, \u201cOkufa kusinga okuba omulamu.\u201d"
                },
                "9": {
                    "verse_nr": "9",
                    "verse": "MUKAMA n\u2019alyoka amubuuza nti, \u201cOlina ekituufu kw\u2019osinziira okunyiiga olw\u2019ekiryo ekikaze ne kifa?\u201d Yona n\u2019addamu nti, \u201cYee, kituufu nze okunyiiga ennyo n\u2019okwegomba okufa.\u201d"
                },
                "10": {
                    "verse_nr": "10",
                    "verse": "MUKAMA n\u2019amugamba nti, \u201cOsaalirwa olw\u2019ekibikka kyo ekyonoonese songa si ggwe wakimeza, ate nga kyo kyali kya kiseera buseera."
                },
                "11": {
                    "verse_nr": "11",
                    "verse": "Kale lwaki nange sandisaasidde Nineeve, ekibuga ekyo ekinene n\u2019abantu baamu emitwalo ekkumi n\u2019ebiri n\u2019okusingawo, n\u2019ente zaakyo ennyingi bwe zityo, abantu abatasobola kwawula kirungi na kibi?\u201d"
                }
            }
        }
    }
}