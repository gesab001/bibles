{
    "version": "AFR83",
    "book_name": "Song of Solomon",
    "book_nr": "22",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Salomo se mooiste lied."
                },
                "2": {
                    "verse_nr": "2",
                    "verse": "\u201cSoen my, soen my weer en weer!\nJou liefkosings is beter as wyn"
                },
                "3": {
                    "verse_nr": "3",
                    "verse": "jou parfuum ruik so lekker,\njou naam is suiwer parfuum:\ndaarom het die meisies jou so lief."
                },
                "4": {
                    "verse_nr": "4",
                    "verse": "Vat my saam met jou,\nkom ons hardloop!\u201d\nDie koning vat my toe na sy kamer toe.\n\u201cKom ons juig, kom ons wees vrolik oor jou!\u201d\n\u201cKom ons prys jou liefkosings, dit is beter as wyn!\nEk kan verstaan dat die meisies lief is vir jou."
                },
                "5": {
                    "verse_nr": "5",
                    "verse": "\u201cEk is bruin gebrand maar ek is mooi,\nvroue van Jerusalem.\nEk is so bruin soos die tente van Kedar,\nsoos die tentdoeke van Salomo."
                },
                "6": {
                    "verse_nr": "6",
                    "verse": "Moet my nie so aankyk omdat ek donker is nie,\nomdat die son my gebrand het nie:\nmy broers het my so bruin laat brand,\nhulle het my die wingerde laat oppas;\nek kon my eie wingerd, myself, nie versorg nie."
                },
                "7": {
                    "verse_nr": "7",
                    "verse": "\u201cS\u00ea my, jy wat ek liefhet,\nwaar laat jy jou kleinvee wei,\nwaar laat jy hulle rus op die middag?\nHoekom moet ek my agter 'n sluier wegsteek\nen by die veetroppe van jou vriende rondsoek?\u201d"
                },
                "8": {
                    "verse_nr": "8",
                    "verse": "\u201cAs jy dit nie weet nie,\nmooiste van al die vroue,\nloop maar net op die kleinvee se spore\nen laat jou bokkies wei\nby die veewagters se tente."
                },
                "9": {
                    "verse_nr": "9",
                    "verse": "\u201cSoos 'n spogperd in die farao se strydwa,\nso is jy vir my, my liefling"
                },
                "10": {
                    "verse_nr": "10",
                    "verse": "met jou lieflike wange tussen jou oorbelle,\njou nek met sy kettinkies om."
                },
                "11": {
                    "verse_nr": "11",
                    "verse": "Ons sal vir jou oorbelle van goud maak,\nmet silwerknoppies daarin.\u201d"
                },
                "12": {
                    "verse_nr": "12",
                    "verse": "\u201cSo lank die koning op sy rusbank gel\u00ea het,\nhet my nardusparfuum se geur versprei."
                },
                "13": {
                    "verse_nr": "13",
                    "verse": "Die man wat ek liefhet, is vir my 'n sakkie mirre\nwat tussen my borste l\u00ea."
                },
                "14": {
                    "verse_nr": "14",
                    "verse": "Die man wat ek liefhet, is vir my 'n bos hennablomme\nuit die wingerde van En-Gedi.\u201d"
                },
                "15": {
                    "verse_nr": "15",
                    "verse": "\u201cJy is mooi, my liefling,\njy is mooi, jou o\u00eb is duiwe.\u201d"
                },
                "16": {
                    "verse_nr": "16",
                    "verse": "\u201cJy is mooi, man wat ek liefhet,\nbaie aantreklik.\nOns bed is die groen blare"
                },
                "17": {
                    "verse_nr": "17",
                    "verse": "ons huis se balke is die seders,\nsy daklatte is die sipresse."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ek is 'n affodil van Saron,\n'n lelie van die laagtes!\u201d"
                },
                "2": {
                    "verse_nr": "2",
                    "verse": "\u201cSoos 'n lelie tussen dorings,\nso is my liefling tussen die meisies.\u201d"
                },
                "3": {
                    "verse_nr": "3",
                    "verse": "\u201cSoos 'n appelboom tussen wilde bome,\nso is die man wat ek liefhet, tussen die jongmans.\nEk sit graag in sy skaduwee,\nsy vrugte is soet in my mond."
                },
                "4": {
                    "verse_nr": "4",
                    "verse": "Hy vat my na 'n feesplek toe;\nhy straal van liefde vir my."
                },
                "5": {
                    "verse_nr": "5",
                    "verse": "Julle moet vir my rosyntjies gee om my sterk te maak,\njulle moet my met appels verfris,\nwant die liefde verteer my."
                },
                "6": {
                    "verse_nr": "6",
                    "verse": "Sy linkerarm is onder my kop,\nsy regterarm omhels my."
                },
                "7": {
                    "verse_nr": "7",
                    "verse": "Vroue van Jerusalem, ek smeek julle\nen ek roep die ribbokke en die takbokke in die veld tot getuie:\nmoenie die liefde wakker maak en aanvuur\nvoor die tyd daarvoor ryp is nie."
                },
                "8": {
                    "verse_nr": "8",
                    "verse": "\u201cLuister, daar kom die man wat ek liefhet!\nHy spring oor die berge,\nhy wip oor die rante."
                },
                "9": {
                    "verse_nr": "9",
                    "verse": "Die man wat ek liefhet, maak soos 'n ribbok,\nsoos 'n takboklam.\nKyk, daar staan hy agter ons huis se muur,\nhy kyk by die venster in,\nhy loer deur die latwerk!"
                },
                "10": {
                    "verse_nr": "10",
                    "verse": "Die man wat ek liefhet, praat, hy s\u00ea vir my:\n\u2018Staan op, my liefling, my mooiste, kom na my toe!"
                },
                "11": {
                    "verse_nr": "11",
                    "verse": "Kyk, die re\u00ebntyd is verby,\ndie re\u00ebn is oor, dis weg."
                },
                "12": {
                    "verse_nr": "12",
                    "verse": "Daar is bloeisels in die veld,\ndit het tyd geword om te sing;\ndie tortelduif se stem klink oor ons land."
                },
                "13": {
                    "verse_nr": "13",
                    "verse": "Die voorvye kom al uit,\ndie wingerde bot en versprei hulle geur.\nStaan op, my liefling, my mooiste, kom na my toe!"
                },
                "14": {
                    "verse_nr": "14",
                    "verse": "My duif in die klipskeure,\nin die skuilplek teen die krans,\nwys my jou gesig,\nlaat hoor my jou stem.\nJou stem is strelend,\njou gesig lieflik.\u2019"
                },
                "15": {
                    "verse_nr": "15",
                    "verse": "\u201cVang vir ons die jakkalse,\ndie klein jakkalsies\nwat die wingerde verniel,\nons wingerde wat al bot."
                },
                "16": {
                    "verse_nr": "16",
                    "verse": "\u201cDie man wat ek liefhet, is myne, en ek syne.\nHy laat sy skape tussen die lelies wei"
                },
                "17": {
                    "verse_nr": "17",
                    "verse": "tot die aandwind begin waai\nen die skaduwees lank word.\nKom terug, man wat ek liefhet, maak soos 'n ribbok,\nsoos 'n takboklam op die Beterberge."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Op my bed in die nag het ek gesoek\nna hom wat ek liefhet;\nek het hom gesoek en hom nie gekry nie."
                },
                "2": {
                    "verse_nr": "2",
                    "verse": "Ek het opgestaan\nen in die stad rondgegaan op die strate en die pleine,\nen hom gesoek wat ek liefhet;\nek het hom gesoek en hom nie gekry nie."
                },
                "3": {
                    "verse_nr": "3",
                    "verse": "Die wagte wat die stad patrolleer,\nhet my daar gekry.\nEk het gevra:\n\u2018Het julle die man wat ek liefhet, gesien?\u2019"
                },
                "4": {
                    "verse_nr": "4",
                    "verse": "Skaars was ek by hulle verby\nof ek het hom wat ek liefhet, gekry.\nEk het hom vasgegryp en hom nie laat los nie,\nek het hom na my ma se huis toe gebring,\nna die kamer toe waar ek gebore is."
                },
                "5": {
                    "verse_nr": "5",
                    "verse": "Vroue van Jerusalem, ek smeek julle\nen ek roep die ribbokke en die takbokke in die veld tot getuie:\nmoenie die liefde wakker maak en aanvuur\nvoor die tyd daarvoor ryp is nie."
                },
                "6": {
                    "verse_nr": "6",
                    "verse": "\u201cWie is dit wat daar soos 'n rookwolk\nuit die woestyn uit kom,\nomgewe deur die geur van mirre, van wierook,\nvan al die lekkerruik-kruie in die handel?"
                },
                "7": {
                    "verse_nr": "7",
                    "verse": "Kyk, sy drastoel is di\u00e9 van Salomo self!\nDit word begelei deur sestig soldate,\nvan Israel se soldate"
                },
                "8": {
                    "verse_nr": "8",
                    "verse": "elkeen vaardig met die swaard,\nopgelei vir oorlog,\nelkeen met 'n swaard aan die sy,\ngereed vir die nag se gevare."
                },
                "9": {
                    "verse_nr": "9",
                    "verse": "Koning Salomo het van Libanonhout\nvir hom 'n drastoel laat maak."
                },
                "10": {
                    "verse_nr": "10",
                    "verse": "Die pote het hy van silwer laat maak,\ndie leuning van goud,\nen die sitplek van pers wol.\nDie stoel se binnekant is inlegwerk,\nmet liefde gedoen deur die vroue van Jerusalem."
                },
                "11": {
                    "verse_nr": "11",
                    "verse": "Kom kyk na koning Salomo, vroue van Sion;\nhy dra die kroon waarmee sy moeder hom gekroon het\nop die dag van sy huwelik,\ndie dag van sy grootste vreugde.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "\u201cJy is mooi, my liefling,\njy is mooi, jou o\u00eb is duiwe agter jou sluier.\nJou hare is soos 'n trop bokke\nwat teen die Gileadberge afkom."
                },
                "2": {
                    "verse_nr": "2",
                    "verse": "Jou tande is so wit soos 'n ry pasgeskeerde skape\nwat nou net skoon gewas is,\nelkeen met 'n tweeling,\nnie een sonder 'n lam nie."
                },
                "3": {
                    "verse_nr": "3",
                    "verse": "Jou lippe is soos skarlakenrooi lint,\njou mond bekoor my.\nDie versiersels op jou voorkop is soos granaatpitte\nagter jou sluier."
                },
                "4": {
                    "verse_nr": "4",
                    "verse": "Di\u00e9 aan jou nek is soos die Dawidstoring\nwat uit rye klip gebou is;\naan hom hang duisend skilde,\nal die skilde van die helde."
                },
                "5": {
                    "verse_nr": "5",
                    "verse": "Jou twee borste is soos takboklammers,\nsoos die tweeling van 'n ribbok\nwat tussen die lelies wei."
                },
                "6": {
                    "verse_nr": "6",
                    "verse": "Wanneer die aandwind begin waai\nen die skaduwees lank word,\nwil ek na my mirreberg,\nmy wierookheuwel, toe gaan."
                },
                "7": {
                    "verse_nr": "7",
                    "verse": "Alles aan jou is mooi, my liefling,\naan jou is niks verkeerd nie."
                },
                "8": {
                    "verse_nr": "8",
                    "verse": "Kom saam met my van die Libanon af, my bruid,\nkom saam met my van die Libanon af,\nkom af hier van die top van Amana,\nvan die top van Senir en Hermon af,\nweg van die leeus se skuilplekke,\nweg van die luiperds se ho\u00eb l\u00eaplekke af."
                },
                "9": {
                    "verse_nr": "9",
                    "verse": "\u201cJy het my hart gesteel, my beminde bruid,\njy het my hart gesteel met een kyk van jou o\u00eb,\nmet een skakel in die ketting om jou hals."
                },
                "10": {
                    "verse_nr": "10",
                    "verse": "Ek hou van jou liefkosings, my beminde bruid,\njou liefkosings is beter as wyn,\njou parfuum ruik lekkerder as al die lekkerruik-kruie."
                },
                "11": {
                    "verse_nr": "11",
                    "verse": "Jou lippe proe soos heuningstroop, my bruid,\njou tong soos heuning en dikmelk,\nen jou klere ruik soos die Libanon."
                },
                "12": {
                    "verse_nr": "12",
                    "verse": "\u201cMy beminde bruid is 'n tuin wat toegemaak is,\n'n tuin met 'n muur om, 'n fontein wat afgekamp is."
                },
                "13": {
                    "verse_nr": "13",
                    "verse": "Jou liggaam is 'n lushof,\ngranaatbome met keurige vrugte,\nhennastruike saam met nardus"
                },
                "14": {
                    "verse_nr": "14",
                    "verse": "nardus en saffraan,\nkalmoes en kaneel\nsaam met elke soort lekkerruik-kruie,\nmirre en aalwyn\nsaam met al die beste lekkerruik-kruie."
                },
                "15": {
                    "verse_nr": "15",
                    "verse": "Daar is 'n fontein in my tuin,\n'n put met borrelende water,\nstrome van die Libanon af.\u201d"
                },
                "16": {
                    "verse_nr": "16",
                    "verse": "\u201cWord wakker, noordewind, kom, suidewind!\nWaai deur my tuin, versprei sy geur!\nDie man wat ek liefhet, kom na sy tuin toe;\nhy gaan die keurige vrugte daarvan eet.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "\u201cEk het na my tuin toe gekom,\nmy beminde bruid,\nek pluk my mirre, my lekkerruik-kruie,\nek eet my lekker vars heuning,\nek drink my wyn en my melk.\n\u201cEet, vriende, drink, word dronk van die liefde.\u201d"
                },
                "2": {
                    "verse_nr": "2",
                    "verse": "\u201cEk het geslaap maar my hart het wakker gebly.\nToe hoor ek die man wat ek liefhet, klop en hy s\u00ea:\n\u2018Maak vir my oop, my beminde bruid,\nmy duif, my volmaakte!\nMy kop is nat van die dou,\nmy hare is nat van die nag se klammigheid!\u2019"
                },
                "3": {
                    "verse_nr": "3",
                    "verse": "\u201cToe s\u00ea ek:\n\u2018Ek het al uitgetrek,\nhoekom moet ek weer aantrek?\nEk het my voete al gewas,\nhoekom moet ek hulle weer laat vuil word?\u2019"
                },
                "4": {
                    "verse_nr": "4",
                    "verse": "\u201cMaar die man wat ek liefhet, steek sy hand deur die opening,\nen my hart word onstuimig oor hom."
                },
                "5": {
                    "verse_nr": "5",
                    "verse": "Ek staan op om oop te maak vir die man wat ek liefhet\nterwyl my hande drup van die mirre,\nterwyl die mirre van my vingers af afloop\nop die deur se knoppe."
                },
                "6": {
                    "verse_nr": "6",
                    "verse": "Ek maak oop vir die man wat ek liefhet,\nmaar die man wat ek liefhet, het omgedraai en is weg!\nEk was so opgewonde toe hy gepraat het!\nEk soek hom maar kry hom nie,\nek roep hom maar hy antwoord nie."
                },
                "7": {
                    "verse_nr": "7",
                    "verse": "Die wagte wat die stad patrolleer,\nkry my,\nhulle slaan my, hulle maak my seer;\ndie wagte op die mure\nruk my tjalie van my af."
                },
                "8": {
                    "verse_nr": "8",
                    "verse": "Vroue van Jerusalem, ek smeek julle:\nAs julle die man wat ek liefhet, raakloop,\ns\u00ea vir hom die liefde verteer my.\u201d"
                },
                "9": {
                    "verse_nr": "9",
                    "verse": "\u201cIs die man wat jy liefhet, dan anders as ander,\nmooiste van al die vroue?\nIs die man wat jy liefhet, dan anders as ander\ndat jy ons so smeek?\u201d"
                },
                "10": {
                    "verse_nr": "10",
                    "verse": "\u201cDie man wat ek liefhet,\nis blakend gesond en blosend van kleur;\njy kan hom uitken tussen tien duisend ander."
                },
                "11": {
                    "verse_nr": "11",
                    "verse": "Sy voorkop is soos suiwer goud,\nsy haarlokke soos dadeltrosse,\nso swart soos 'n kraai."
                },
                "12": {
                    "verse_nr": "12",
                    "verse": "Sy o\u00eb is soos die duiwe langs die spruite,\nduiwe wat lyk of hulle in melk gewas is\nwaar hulle langs die water sit."
                },
                "13": {
                    "verse_nr": "13",
                    "verse": "Sy wange is soos die kruiebeddings\nwaar lekkerruik-kruie groei.\nSy lippe is soos lelies,\nhulle drup van mirre."
                },
                "14": {
                    "verse_nr": "14",
                    "verse": "Sy hande is soos stawe goud,\nmet edelstene ingel\u00ea.\nSy lyf is soos 'n blok ivoor,\nmet saffiere ingel\u00ea."
                },
                "15": {
                    "verse_nr": "15",
                    "verse": "Sy bobene is soos marmerpilare\nwat op goue voetstukke rus.\nSy voorkoms is soos di\u00e9 van die Libanon,\nindrukwekkend soos die seders."
                },
                "16": {
                    "verse_nr": "16",
                    "verse": "Sy mond smaak soet,\nalles aan hom is begeerlik.\nSo lyk die man wat ek liefhet, so lyk my lewensmaat,\nvroue van Jerusalem.\u201d"
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "\u201cWaarheen is die man wat jy liefhet,\nmooiste van al die vroue?\nWaarheen is die man wat jy liefhet?\nOns sal hom saam met jou soek.\u201d"
                },
                "2": {
                    "verse_nr": "2",
                    "verse": "\u201cDie man wat ek liefhet, is af na sy tuin toe,\nna die kruiebeddings toe\nom sy skape tussen die tuine te laat wei\nen om lelies te pluk."
                },
                "3": {
                    "verse_nr": "3",
                    "verse": "Ek behoort aan die man wat ek liefhet,\nen die man wat ek liefhet, is myne,\nhy wat sy skape tussen die lelies laat wei.\u201d"
                },
                "4": {
                    "verse_nr": "4",
                    "verse": "\u201cMy liefling, jy is so mooi soos Tirsa,\nso aantreklik soos Jerusalem,\nso indrukwekkend soos 'n afdeling vaandeldraers."
                },
                "5": {
                    "verse_nr": "5",
                    "verse": "Draai jou o\u00eb liewer weg van my af,\nhulle maak my onrustig.\nJou hare is soos 'n trop bokke\nwat teen die Gileadberge afkom."
                },
                "6": {
                    "verse_nr": "6",
                    "verse": "Jou tande is so wit soos 'n trop ooie\nwat nou net skoon gewas is,\nelkeen met 'n tweeling,\nnie een sonder 'n lam nie."
                },
                "7": {
                    "verse_nr": "7",
                    "verse": "Die versiersels op jou voorkop is soos granaatpitte\nagter jou sluier."
                },
                "8": {
                    "verse_nr": "8",
                    "verse": "\u201cDaar is sestig koninginne,\ntagtig byvroue,\njong vroue sonder tal"
                },
                "9": {
                    "verse_nr": "9",
                    "verse": "maar sy, my duif, my volmaakte, is enig,\ndie enigste dogter van haar ma,\nhaar ma se oogappel.\nDie jongmeisies kyk na haar;\nhulle praat met bewondering oor haar,\ndie koninginne en die byvroue sing haar lof."
                },
                "10": {
                    "verse_nr": "10",
                    "verse": "\u201cWie is dit wat soos die daeraad verskyn,\nso pragtig soos die maan,\nso helder soos die son,\nso indrukwekkend soos 'n afdeling vaandeldraers?"
                },
                "11": {
                    "verse_nr": "11",
                    "verse": "\u201cEk gaan af na die neuteboord toe,\nek gaan kyk na die jong boompies by die spruit,\nek gaan kyk hoe die wingerde bot,\nhoe die granaatbome bloei."
                },
                "12": {
                    "verse_nr": "12",
                    "verse": "Ek ken myself nie,\ndit is of sy my laat ry\nop die strydwa van die keur van my volk.\u201d"
                },
                "13": {
                    "verse_nr": "13",
                    "verse": "\u201cKom terug, kom terug, Sulammitiese vrou!\nKom terug, kom terug dat ons jou kan sien!\u201d\n\u201cWat wil julle sien aan die Sulammitiese vrou\nwaar sy dans in die soldatekamp?\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "\u201cJou voete is so mooi in jou skoene, edel dogter,\ndie rondings van jou heupe is soos juwele\nwat deur kunstenaarshande gemaak is."
                },
                "2": {
                    "verse_nr": "2",
                    "verse": "Jou naeltjie is 'n ronde kom\nwaarin die kruiewyn nie ontbreek nie.\nJou maag is 'n hoop koring\nmet lelies omring."
                },
                "3": {
                    "verse_nr": "3",
                    "verse": "Jou twee borste is soos takboklammers,\nsoos die tweeling van 'n ribbok."
                },
                "4": {
                    "verse_nr": "4",
                    "verse": "Jou nek is soos 'n toring van ivoor,\njou o\u00eb soos die damme by Gesbon,\nby die poort van di\u00e9 groot stad.\nJou neus is soos die toring op Libanon\nwat na Damaskus toe kyk."
                },
                "5": {
                    "verse_nr": "5",
                    "verse": "Jou kop is soos die Karmel,\njou hare soos rooi wol,\njou haarlokke bekoor die koning."
                },
                "6": {
                    "verse_nr": "6",
                    "verse": "\u201cJy is so mooi, so bekoorlik, liefste,\nmet soveel wat geniet kan word."
                },
                "7": {
                    "verse_nr": "7",
                    "verse": "Jou slanke gestalte is soos 'n palmboom,\njou borste soos druiwetrosse."
                },
                "8": {
                    "verse_nr": "8",
                    "verse": "Ek dink ek gaan teen die palmboom opklim\nen sy trosse blomme gryp.\nLaat jou borste vir my\nsoos trosse druiwe wees,\ndie reuk van jou neus soos di\u00e9 van appels"
                },
                "9": {
                    "verse_nr": "9",
                    "verse": "jou mond soos goeie wyn\nwat glad na binne gly vir die man wat jy liefhet,\nwat tussen sy lippe en sy tande deur vloei.\u201d"
                },
                "10": {
                    "verse_nr": "10",
                    "verse": "\u201cEk behoort aan die man wat ek liefhet\nen dit is na my dat hy smag."
                },
                "11": {
                    "verse_nr": "11",
                    "verse": "Kom, man wat ek liefhet, kom ons gaan veld toe,\nkom ons gaan slaap in die dorpies"
                },
                "12": {
                    "verse_nr": "12",
                    "verse": "ons gaan vroeg sm\u00f4rens na die wingerde toe,\nons gaan kyk of die wingerdstokke bot,\nof die botsels oop is\nen die granaatbome bloei.\nDaar sal ek my liefde vir jou gee."
                },
                "13": {
                    "verse_nr": "13",
                    "verse": "\u201cDie liefdesappels versprei hulle geur;\ndaar is allerlei keurige vrugte by ons deur, vars en oud;\nek het hulle vir jou geb\u00eare, man wat ek liefhet."
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Was jy maar my broer!\nHet jy ook maar aan my ma gedrink!\nDan het ek jou gesoen as ek jou in die straat kry\nen niemand sou my daaroor kwalik geneem het nie."
                },
                "2": {
                    "verse_nr": "2",
                    "verse": "Dan het ek jou saamgevat en na my ma se huis toe gebring\nen het jy my daar die kuns van die liefde geleer.\nDan het ek jou laat drink van my kruiewyn,\nvan my granaatsap."
                },
                "3": {
                    "verse_nr": "3",
                    "verse": "\u201cSy linkerarm is onder my kop,\nsy regterarm omhels my!"
                },
                "4": {
                    "verse_nr": "4",
                    "verse": "Ek smeek julle, vroue van Jerusalem,\nwat is dit dat julle die liefde wakker maak en aanvuur\nvoordat die tyd daarvoor ryp is?\u201d"
                },
                "5": {
                    "verse_nr": "5",
                    "verse": "\u201cWie is dit wat daar uit die woestyn uit kom\nterwyl sy leun op die man wat sy liefhet?\u201d\n\u201cEk het jou wakker gemaak onder 'n appelboom,\ndaar waar jou ma swanger geword het,\nwaar sy wat jou in die w\u00eareld gebring het, swanger geword het."
                },
                "6": {
                    "verse_nr": "6",
                    "verse": "Hou my teen jou soos die se\u00eblring op jou bors,\nsoos die se\u00eblring aan jou arm.\nDie liefde is sterker as die dood,\ndie hartstog magtiger as die doderyk;\ndit brand en vlam soos vuur."
                },
                "7": {
                    "verse_nr": "7",
                    "verse": "Strome water kan die liefde nie blus nie,\nriviere kan dit nie afkoel nie.\nAl wil iemand vir die liefde\nal die rykdom in sy huis betaal,\nhy sal daaroor uitgelag word.\u201d"
                },
                "8": {
                    "verse_nr": "8",
                    "verse": "\u201cOns suster is nog klein,\nhaar borste is nog nie ontwikkel nie.\nWat kan ons vir ons suster doen\ndie dag as hulle om haar hand begin meeding?"
                },
                "9": {
                    "verse_nr": "9",
                    "verse": "As sy 'n muur was,\nhet ons op haar 'n silwertoring gebou,\nas sy 'n deur was,\nhet ons haar toegemaak met sederplanke.\u201d"
                },
                "10": {
                    "verse_nr": "10",
                    "verse": "\u201cEk is 'n muur, en my borste is soos torings.\nDaarom is ek vir die man wat ek liefhet\niemand wat hom gelukkig maak.\u201d"
                },
                "11": {
                    "verse_nr": "11",
                    "verse": "\u201cSalomo het 'n wingerd gehad in Ba\u00e4l-Hamon.\nHy het die wingerd aan wagte toevertrou.\nIemand sou vir die opbrengs\ngoed elf duisend gram silwer wou gee."
                },
                "12": {
                    "verse_nr": "12",
                    "verse": "My wingerd is myne alleen.\nHou maar die silwer, Salomo,\nen sit daar twee duisend gram by\nvir di\u00e9 wat die opbrengs bewaak."
                },
                "13": {
                    "verse_nr": "13",
                    "verse": "Jy wat in die tuin woon\nen na wie se stem jou vriende luister,\nlaat my jou stem hoor!\u201d"
                },
                "14": {
                    "verse_nr": "14",
                    "verse": "\u201cHardloop, man wat ek liefhet,\nmaak soos die ribbok,\nsoos die takboklam op die kruieberge!\u201d"
                }
            }
        }
    }
}