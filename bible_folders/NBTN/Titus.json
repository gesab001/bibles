{
    "version": "NBTN",
    "book_name": "Titus",
    "book_nr": "56",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Naja ni Pawlo, itekitini Teut; ititanijtuk Yeshu Mawaltijtuk, iwan tayulmatilis ipal ne ijishpejpentuk ipal Teut wan taishmatilis ipal ne tejkia ipal ne yek,"
                },
                "2": {
                    "verse_nr": "2",
                    "verse": "iwan tejchialis ma tiyujyultuk senpa ken inak ne Teut, k\u00e1 te keman tashijshikua, kwak intea pejtuya muchi;"
                },
                "3": {
                    "verse_nr": "3",
                    "verse": "taneshtijtuk kwak ajsik ne tunal ne ipalabraj iwan tanajnawatilis, wan nechmakaket pal niktajpia ika ne tutamakishtiani Teut ijkiuni tatuktij;"
                },
                "4": {
                    "verse_nr": "4",
                    "verse": "naja niktuktia ini tajkwilul itech Titus nukunew yekkaya ipal tutayulmatilis. Ma metzinmakakan ne Teut tuteku wan ne Mawaltijtuk Yeshu tutamakishtiani tetasujtalis wan nejmachnemilis."
                },
                "5": {
                    "verse_nr": "5",
                    "verse": "Ipanpa uni nimetznaktij tik Creta pal tiktalia yek tay kinekiuk wan ma shiktali noymet pal tatuktiat tik muchi ne tejtechan ken naja nimetzilwij,"
                },
                "6": {
                    "verse_nr": "6",
                    "verse": "asu nemi se k\u00e1 te kichijtuk tatka tay teyek, ishulejyu sanse isiwaw, kipia ipilawan tayulmatit, wan te aka kijilwijtuk ka muwika ken inte nemi yek o ka inte tetakamati."
                },
                "7": {
                    "verse_nr": "7",
                    "verse": "Ika se tapachiwiani, ken ikalpiani Teut, muneki ma te kichijtuk tatka tay teyek: tesu se k\u00e1 kichiwa muchi tay ipal yajasan ajwiak, tesu kwalanini, tesu tawanani, tesu tasumani, tesu tuminhishtemuani,"
                },
                "8": {
                    "verse_nr": "8",
                    "verse": "sute se k\u00e1 muwika yek iwan ne ejkunimet, kineki tay yek, kipia itzuntekun yek, yulmelawak, yulchipawak, kipia itajpal,"
                },
                "9": {
                    "verse_nr": "9",
                    "verse": "ne tajpia ne yek palabraj ipal ne tamachtilis pal kiane weli kinpalewia sejseuk iwan ne yek tamachtilis wan nusan weli kinhajajwa ne techishtenewat."
                },
                "10": {
                    "verse_nr": "10",
                    "verse": "Ika nemit miak k\u00e1 taketzat te-tatka wan te tetakamatit, wan tashijshikuat wey, wan mas intzalan yejemet ipal ne tayawaltekilis."
                },
                "11": {
                    "verse_nr": "11",
                    "verse": "Yejemet muneki ma mutentzakwat: kishkwepat iyulu muchi tik miak kal, ika kinmachtiat tay te muneki pal kishtiat tay kinekit."
                },
                "12": {
                    "verse_nr": "12",
                    "verse": "Inak se yejemet, se intaketzani, ka ne Cretajchanejket senpa sankataketzat, tekwanimet teyek, gajgalgoj ne te kichiwat tatka."
                },
                "13": {
                    "verse_nr": "13",
                    "verse": "Uni tay inat tejkia. Yajika, shikinhajwa iwan kwalan pal nemit yek tik ne tayulmatilis"
                },
                "14": {
                    "verse_nr": "14",
                    "verse": "wan pal te kitaliliat cuidadoj ne incuejcuentoj ne Yudayujmet wan ne tay tatuktiat takamet ne kiajkawtiwit ne tejkia."
                },
                "15": {
                    "verse_nr": "15",
                    "verse": "Muchi nemi pupujtuk ipal ne mupupujtiwit. Ipal ne mususulwijtiwit wan ne te tayulmatit, te nemi pupujtuk tatka; ne inyulu wan ne intasenmatilis kipiat sujsusul."
                },
                "16": {
                    "verse_nr": "16",
                    "verse": "Melka yejemet inat ka kishmatit Teut, tik ne tay kichiwat kinaktiat. Kichiwat ka tikinhijiat, te tetakamatit, wan te yejyek pal kichiwat tatka tay yek."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Shitanutza tay yawi yek iwan ne yek tamachtilis."
                },
                "2": {
                    "verse_nr": "2",
                    "verse": "Ne chuletket ma te kiunikan wey; ma muwikakan yek; ma kipiakan itzuntekun yek; ma nemikan yek tik tayulmatilis, tik tetasujtalis wan tik tanejmachselilis."
                },
                "3": {
                    "verse_nr": "3",
                    "verse": "Ne lamatket kenhaya, ma muwikakan ken yek ipal Teut; ma te tatejtenewakan; ma te ingustoj sujsul ne atata; ma tamachtikan tay yek,"
                },
                "4": {
                    "verse_nr": "4",
                    "verse": "pal ne sijsiwapipil kipiakan itzuntekun yek pal kiane yawit kitasujtat inshulejyu wan inpilawan;"
                },
                "5": {
                    "verse_nr": "5",
                    "verse": "ma kipiakan yek intzuntekun tel; ma chijchipawak; ma tekitikan tik ne kal; ma yejyek; ma kitakamatikan inshujshulejyu pal kiane te yawit kukujtaketzat ne ipalabraj ne Teut."
                },
                "6": {
                    "verse_nr": "6",
                    "verse": "Ne takapiltzinmet kenhaya shiktajtani ma kipiakan itzuntekun yek."
                },
                "7": {
                    "verse_nr": "7",
                    "verse": "Tik muchi, shimuishpanu ken se ejemploj ipal ne yejyek tekit. Shikinmachti ma te kwalukan; ma muwikakan yek;"
                },
                "8": {
                    "verse_nr": "8",
                    "verse": "ma taketzakan yek pal te aka weli kinhilwia tatka, pal kiane ne k\u00e1 ipal ne seuk ladoj yawi ishpinawa wan te yawi kipia tatka teyek pal ina tupanpa."
                },
                "9": {
                    "verse_nr": "9",
                    "verse": "Ne tekitinimet ma kitakamatikan intekuyu wan ma kichiwakan muchi tay yaja kineki; ma te najnankilikan;"
                },
                "10": {
                    "verse_nr": "10",
                    "verse": "ma te kikwikan tatka ichtaka sute ma kilwitikan muchi yek tayulmatis pal kiane yawit kichiwat ka muchi inat ka wey ne itamachtilis ne tutamakishtiani Teut."
                },
                "11": {
                    "verse_nr": "11",
                    "verse": "Ika muneshtij ishpan muchi ne itetasujtalis ne Teut tamakishtiani"
                },
                "12": {
                    "verse_nr": "12",
                    "verse": "ne techmachtia ma tikajkawakan ne tay teyek wan ne tajtaelewilis ipal ini taltikpak; tik ne taltikpak pal ashan ma tinemikan iwan tutzuntekun yek, ken muneki wan ken nemi yek;"
                },
                "13": {
                    "verse_nr": "13",
                    "verse": "ma kichiakan ne wey tejchialis wan ne muneshtilis tzitzinaka ipal ne wey Teut wan tutamakishtiani Yeshu Mawaltijtuk"
                },
                "14": {
                    "verse_nr": "14",
                    "verse": "ne mutemakak ka tumaku pal techmakishtia itech muchi tay te yek, wan ma kipupu ipal se techan te ken muchi."
                },
                "15": {
                    "verse_nr": "15",
                    "verse": "Shitanutza wan shitajtani wan shiteajajwa iwan muchi ne tatuktilis; ma te aka metzilwi tatka."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Shikinhelnamiktili ma mutalikan itan itatuktilis ne tatuktianimet wey ma kintakamatikan; ma nemikan pal kichiwat yejyek tekit senpa;"
                },
                "2": {
                    "verse_nr": "2",
                    "verse": "ma te kukujtaketzakan ipanpa aka; ma te musumakan; ma muchiwakan yujyulyamanik iwan muchi ne takamet."
                },
                "3": {
                    "verse_nr": "3",
                    "verse": "Ika niakeman tejemet nusan timejmelemet katka, te titetakamatit katka, timushijshikuat katka; titekitit katka ipal ankakeski taelewilis wan muchi tay techajwiak, tipanut katka iwan inteyek wan kwalan, techishijiat katka wan titaishijiat katka."
                },
                "4": {
                    "verse_nr": "4",
                    "verse": "Kwak muneshtij ne iyekyu wan ne itetasujtalis ne tutamakishtiani Teut,"
                },
                "5": {
                    "verse_nr": "5",
                    "verse": "yaja tesu ipanpa ne tutekiw yek ne tikchijtiwit tejemet sute yajasan techmakishtijtuk ika yaja techpalewia: yaja techawia pal timuyulkwepat wan techyankwilia iwan ne Ijiutzin,"
                },
                "6": {
                    "verse_nr": "6",
                    "verse": "ne techtepewilij itech Yeshu Mawaltijtuk ne tutamakishtiani"
                },
                "7": {
                    "verse_nr": "7",
                    "verse": "pal kiane tiawit timuchiwat yejyek ipanpa uni tetasujtalis wan tiawit tikpiat tay tupal iwan tejchialis ma tiawit tiyujyultuk senpa."
                },
                "8": {
                    "verse_nr": "8",
                    "verse": "Ini tejkia, wan muchi ini nina senpa pal kishkejketzat ne kiyulmatit Teut ma tajpiakan ne intekiw yejyek. Ini tay yektzin ipal ne takamet wan kinpalewia."
                },
                "9": {
                    "verse_nr": "9",
                    "verse": "Intajtajtanilis melemet, wan ma kikejketzakan k\u00e1 ne itatanoy se wan ne inoya seuk, wan tajtasumalis wan kwajkwalan ipanpa ne tajtuli, muchi uni shikelkawa, ika te techpalewiat wan te tatka inpatiw."
                },
                "10": {
                    "verse_nr": "10",
                    "verse": "Se takat k\u00e1 tetakutuntiani, kwak tami tiknawatia senpa wan ukpa, maka shikaki,"
                },
                "11": {
                    "verse_nr": "11",
                    "verse": "wan shikmati ka se ijkiuni muishkweptuka wan kichiwa tay teyek wan yajasan muchiwa juzgar."
                },
                "12": {
                    "verse_nr": "12",
                    "verse": "Kwak niaw niktuktia Artemas mutech, o Tukikos, shimutatemuili pal tiajsi nutech tik Nikopolis, ika ninatuk ka niaw nipanu ne shupan ka ikuni."
                },
                "13": {
                    "verse_nr": "13",
                    "verse": "Zenas ne tajtulmati wan Apolos shikintukti talul wan ma kipiakan muchi tay munekit."
                },
                "14": {
                    "verse_nr": "14",
                    "verse": "Ma mumachtikan ne tukniwan nusan ma tajpiakan yejyek tekit pal ne tay muneki, pal ma tamakakan intakil."
                },
                "15": {
                    "verse_nr": "15",
                    "verse": "Metztajpaluat muchi ne tukniwan nikan nuwan. Shiktajpalu muchi ne techtasujtat tik tayulmatilis. Ma nemi ne teutasujtalis iwan muchi anmejemet."
                }
            }
        }
    }
}