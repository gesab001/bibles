{
    "version": "DB",
    "book_name": "2 Peter",
    "book_nr": "61",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Van Simon Petrus. Ek is \u2019n dienskneg van Jesus Christus. Hy het my as een van sy apostels aangestel. God is baie goed. Daarom het Hy en ons Verlosser, Jesus Christus, dit so beskik dat julle glo. Omdat God vir julle baie goed is, glo julle nou, net soos ek."
                },
                "2": {
                    "verse_nr": "2",
                    "verse": "Ek bid dat God se oorvloedige goedheid en vrede julle lewens sal oorspoel! Mag julle kennis van God en van Jesus ons Here julle help om al hierdie hemelse gawes meer te beleef."
                },
                "3": {
                    "verse_nr": "3",
                    "verse": "Die Here se hemelse krag het alles vir ons gegee wat ons nodig het om elke dag reg te leef en in \u2019n persoonlike verhouding met Hom te staan. Ons ken God nou op \u2019n totaal nuwe manier. Hyself wat so vol heerlikheid en grootheid is, het ons elkeen geroep om in Hom te glo."
                },
                "4": {
                    "verse_nr": "4",
                    "verse": "Toe Hy dit gedoen het, het Hy boonop die wonderlikste en die grootste beloftes aan ons gegee. Sy doel met hierdie hemelse geskenke is om julle in staat te stel om nee te kan s\u00ea vir elke versoeking. Gee dadelik pad wanneer julle eie begeertes julle op sleeptou wil neem agter verkeerde dinge aan. Dan kry julle al hoe meer deel aan God se karakter."
                },
                "5": {
                    "verse_nr": "5",
                    "verse": "Moenie \u2019n enkele oomblik agteroor sit nie. Sorg dat julle geloof in Christus elke dag sterker word. Gaan s\u00f3 te werk:\n\uf0b7 Span julle in om altyd net die regte dinge te doen.\n\uf0b7 Saam met hierdie ywer moet julle ook kennis h\u00ea. Sorg dat julle die Here goed ken.\n\uf0b7"
                },
                "6": {
                    "verse_nr": "6",
                    "verse": "Saam met kennis gaan selfbeheersing. Moenie toelaat dat sondige begeertes julle ooit onderkry nie.\n\uf0b7 Saam met selfbeheersing gaan standvastigheid. Hou aan glo. Staan sterk!\n\uf0b7 Saam met standvastigheid gaan \u2019n lewe wat God verheerlik. Maak God se Naam groot in alles wat julle doen.\n\uf0b7"
                },
                "7": {
                    "verse_nr": "7",
                    "verse": "Saam met \u2019n lewe wat God verheerlik, gaan absolute lojaliteit teenoor ander gelowiges.\n\uf0b7 Saam met liefde vir ander gelowiges gaan liefde vir alle ander mense. Gee regtig om vir almal met wie julle elke dag te doen kry."
                },
                "8": {
                    "verse_nr": "8",
                    "verse": "As julle al hierdie dinge doen, as julle al hoe meer leef soos die Here dit van ons verwag, sal julle nooit verveeld rondsit nie. Dan sal daar nooit \u2019n dag verbygaan dat julle nie voluit vir ons Here Jesus Christus leef nie. Julle kennis van Hom sal sommer baie vrug dra in julle lewe."
                },
                "9": {
                    "verse_nr": "9",
                    "verse": "Gelowiges wat hierdie dinge nie hulle eie maak nie en wat nie voluit vir die Here leef nie, is soos mense met \u2019n oogprobleem. Hulle kan nie goed sien nie. Nog erger, hulle is heeltemal blind. Hulle het klaar vergeet hoe Christus hulle van al hulle sondes skoongewas het toe hulle tot bekering gekom het."
                },
                "10": {
                    "verse_nr": "10",
                    "verse": "My broers en susters, wys deur alles wat julle doen dat God julle na Hom toe geroep het. Wys dat God julle uitgekies het om in Hom te glo. Doen dit, dan sal julle nooit oor die sonde struikel nie."
                },
                "11": {
                    "verse_nr": "11",
                    "verse": "Dan sal julle met oop arms soos helde ontvang word in God se nuwe w\u00eareld. Daar regeer ons Here en Verlosser, Jesus Christus, vir altyd as Koning."
                },
                "12": {
                    "verse_nr": "12",
                    "verse": "Al weet julle alles wat ek vir julle ges\u00ea het, moet ek julle altyd weer van voor af daaraan herinner. Ook al staan julle vas in die Here se waarheid, moet ek nog \u2019n slag vir julle s\u00ea hoe om tot eer van die Here te leef."
                },
                "13": {
                    "verse_nr": "13",
                    "verse": "Dis my roeping om julle aan te moedig deur julle te herinner hoe om te leef so lank as wat ek nog hier is."
                },
                "14": {
                    "verse_nr": "14",
                    "verse": "Ongelukkig sal dit nie meer te lank wees nie, want my dood is voor die deur. Ons Here Jesus Christus het dit duidelik vir my gewys."
                },
                "15": {
                    "verse_nr": "15",
                    "verse": "Daarom skryf ek al hierdie dinge neer sodat julle selfs n\u00e1 my dood kan onthou hoe julle moet leef."
                },
                "16": {
                    "verse_nr": "16",
                    "verse": "Onthou julle nog hoe ons vroe\u00ebr met julle gepraat het oor die krag van ons Here Jesus Christus en oor sy terugkeer na die aarde toe? Ons het glad nie vir julle gejok, of \u2019n klomp stories uit ons duim gesuig nie. Natuurlik nie. Ons het immers met ons eie o\u00eb gesien watter groot dinge Jesus Christus gedoen het toe Hy nog op aarde was."
                },
                "17": {
                    "verse_nr": "17",
                    "verse": "Onthou julle toe Christus op die berg saam met Moses en Elia was? God het vir Christus daar met groot eer en heerlikheid bekroon. Die Allerhoogste het uit die hemel gepraat en ges\u00ea: \u201cDit is my Seun vir wie Ek baie lief is. Ek is baie bly oor Hom.\u201d"
                },
                "18": {
                    "verse_nr": "18",
                    "verse": "Op daardie heilige berg het ek met my eie ore God se stem gehoor."
                },
                "19": {
                    "verse_nr": "19",
                    "verse": "Hierdie gebeure daar op die berg het elke woord wat die profete in die Bybel s\u00ea nog sterker vir ons bevestig. Hierdie boodskap is soos \u2019n lig wat in die donker skyn. Julle moet ook aan hulle woorde vashou totdat die volle lig van God in julle lewe skyn. Soos die m\u00f4rester wat wys dat die dag aangebreek het, sal Hy self die donker wegvat uit julle binneste."
                },
                "20": {
                    "verse_nr": "20",
                    "verse": "Onthou, dit wat die profete in die Bybel s\u00ea, het hulle nie self uitgedink nie"
                },
                "21": {
                    "verse_nr": "21",
                    "verse": "want geen ware profesie kom ooit van mense af nie. Nee, die Heilige Gees het presies vir hulle gewys wat hulle oor God moes s\u00ea. Hy het hulle aangevuur om oor Hom te praat."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ongelukkig was daar nog altyd \u2019n klomp vals profete in Israel. Binnekort gaan dieselfde daar by julle gebeur. \u2019n Klomp mense sal allerhande skewe sienings oor God daar by julle probeer insmokkel. Hulle sal \u2019n bespotting maak van die Here wat hulle losgekoop het. Ek s\u00ea vir julle: hulle oordeel is voor die deur, en baie gou ook!"
                },
                "2": {
                    "verse_nr": "2",
                    "verse": "Hulle sal baie mense ompraat om allerhande afstootlike sondes saam met hulle te doen. Dit sal maak dat mense allerhande slegte dinge oor die Pad van die Waarheid begin kwytraak."
                },
                "3": {
                    "verse_nr": "3",
                    "verse": "Hierdie mense is \u2019n spul geldwolwe. Hulle sal die vroomste stories aan julle opdis net om julle geld in die hande te kry. Maar dit sal hulle nie help nie. God het al lankal besluit wat Hy met hulle gaan doen. Hulle ondergang staan vas."
                },
                "4": {
                    "verse_nr": "4",
                    "verse": "God laat nie met Hom speel nie. Onthou julle nog hoe Hy selfs \u2019n klompie engele wat teen Hom gesondig het, nie gespaar het nie. Hy het hulle in die hel gegooi. Daar word hulle nou in die pikdonker dieptes gevange gehou totdat die groot oordeelsdag aanbreek."
                },
                "5": {
                    "verse_nr": "5",
                    "verse": "God het ook nie die w\u00eareld daar in die ou dae met hulle verkeerde dade laat wegkom nie. Hy het toe die hele sondige w\u00eareld in water laat vergaan. Net Noag, die enigste persoon wat in daardie tyd vir mense ges\u00ea het om na God te luister, en sewe ander mense se lewens het Hy van vernietiging gered."
                },
                "6": {
                    "verse_nr": "6",
                    "verse": "God het Sodom en Gomorra ook veroordeel en met die aarde gelyk gemaak. Hulle dien as \u2019n voorbeeld van die soort oordeel wat God sal laat neerkom op almal wat sonder Hom leef."
                },
                "7": {
                    "verse_nr": "7",
                    "verse": "In daardie tyd het God net vir Lot gespaar. Hy het in die regte verhouding met God geleef te midde van al die seksuele losbandigheid van almal rondom hom wat hulle nie aan God gesteur het nie."
                },
                "8": {
                    "verse_nr": "8",
                    "verse": "Hierdie goeie man moes dag na dag vaskyk in die verskriklike sondes wat daar hoogty gevier het. Hy wat in die regte verhouding met God geleef het, moes sulke gruwelike dinge aanhoor dat dit hom byna van sy kop af moes laat raak het."
                },
                "9": {
                    "verse_nr": "9",
                    "verse": "Gelukkig weet die Here hoe om almal te help wat in \u2019n opregte verhouding met Hom leef as hulle voor versoekings te staan kom. Hy help hulle om nie daaraan toe te gee nie. Maar die Here weet ook hoe om slegte mense te straf en hoe om hulle gevange te hou tot op die groot oordeelsdag."
                },
                "10": {
                    "verse_nr": "10",
                    "verse": "Dit is veral daardie mense wat agter al hulle seksuele begeertes aanloop en hulle oorgee aan elke vorm van seksuele perversiteit wat moet lig loop. Hierdie mense wys dat hulle hulle nie aan die Here se gesag steur nie. Daarom gaan Hy hulle swaar straf.\nHierdie vals leraars oor wie ek met julle praat, dink heeltemal te veel van hulleself. Hulle is arrogant."
                },
                "11": {
                    "verse_nr": "11",
                    "verse": "Dit pla hulle nie wanneer hulle die glorieryke hemelse wesens beledig nie. Nie eens een van die engele, wat baie sterker en belangriker as daardie mense is, sal so iets waag nie. Geen engel sal ooit beledigende dinge oor hierdie wesens s\u00ea voor die Here nie."
                },
                "12": {
                    "verse_nr": "12",
                    "verse": "Hierdie mense is soos \u2019n trop wilde diere wat gevang en vernietig moet word. Hulle s\u00ea beledigende dinge sonder dat hulle mooi weet waarmee hulle besig is. Maar hulle sal nie daarmee wegkom nie. Op die ou end sal hulle gevang word."
                },
                "13": {
                    "verse_nr": "13",
                    "verse": "En die beloning vir al die kwaad wat hulle hier op aarde aangevang het? Pyn en lyding, vir altyd!\nHulle geniet dit om in die middel van die dag die een dronkpartytjie na die ander te hou. Kyk net wat vang hulle alles aan wanneer hulle saam met julle feesvier; hulle gee hulle dan oor aan allerhande uitspattighede. Hulle gaan heeltemal oorboord in hulle dwaalwe\u00eb."
                },
                "14": {
                    "verse_nr": "14",
                    "verse": "Watter skaamtelose mense! Hulle kan hulle o\u00eb nie van ander mense se huweliksmaats afhou nie. Die een perversiteit na die ander is hulle kos. Ongelukkig verlei hulle ook ander mense wie se geloof nog nie so sterk is nie om al hierdie dinge saam met hulle te doen. Boonop is hulle geldgierig, die vervloekte spul!"
                },
                "15": {
                    "verse_nr": "15",
                    "verse": "Hierdie spul het die reguit pad verlaat. Hulle is van koers af. Hulle doen presies wat Bileam, die seun van Beor, vroe\u00ebr aangevang het. Hy is daardie vals profeet wie se liefde vir geld hom duur te staan gekom het."
                },
                "16": {
                    "verse_nr": "16",
                    "verse": "Maar die Bybel vertel vir ons dat Bileam se donkie net betyds met hom in \u2019n menslike stem gepraat het. Dit het gekeer dat die profeet met sy bose planne voortgaan."
                },
                "17": {
                    "verse_nr": "17",
                    "verse": "Die mense wat daar by julle optree, is soos fonteine wat opgedroog het. Hulle is soos miswolke wat deur \u2019n stormwind rondgewaai word. Daarom word daar in die donkerste plekke van die doderyk vir hulle \u2019n plek gereed gehou."
                },
                "18": {
                    "verse_nr": "18",
                    "verse": "Hulle is ongeskik en praat die grootste nonsens. Hulle verlei onskuldige mense om saam met hulle aan hulle afstootlike seksuele sondes deel te neem. Nuwe gelowiges wat maar pas van hulle sondige verlede afgesien het, is veral die prooi van di\u00e9 mense. Hulle sleep die niksvermoedende gelowiges saam met hulle in die ellende in."
                },
                "19": {
                    "verse_nr": "19",
                    "verse": "Natuurlik beloof hulle hemel en aarde aan hierdie arme mense. Maar van die beloofde vryheid kom daar net mooi niks nie, want die mense wat hierdie le\u00eb beloftes maak, is self in die kloue van die dood vasgevang. Immers, as iets jou in sy mag beethet, is jy \u2019n slaaf daarvan."
                },
                "20": {
                    "verse_nr": "20",
                    "verse": "Wanneer mense uit die gemors van hierdie sondige w\u00eareld gekom het nadat hulle ons Here en Redder, Jesus Christus, leer ken het, en hulle val daarna weer terug in al hulle sondes, is hulle uiteindelik slegter daaraan toe as aan die begin."
                },
                "21": {
                    "verse_nr": "21",
                    "verse": "Dit sou vir daardie mense beter gewees het dat hulle nooit op God se pad begin stap het nie as dat hulle daarop begin stap het en toe van Hom en sy voorskrifte af weggedwaal het."
                },
                "22": {
                    "verse_nr": "22",
                    "verse": "Daar is twee spreekwoorde wat hierdie mense baie goed beskryf: \u201cDit is net \u2019n hond wat so dom is om na sy eie braaksel terug te loop.\u201d En: \u201cDit is net \u2019n vark wat so dom is om in die modder te gaan rol nadat hy skoon gewas is.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "My liewe vriende, julle weet dat dit reeds die tweede brief is wat ek aan julle skryf. Net soos in die vorige brief wil ek h\u00ea dat julle nou ook baie mooi moet luister en reg dink."
                },
                "2": {
                    "verse_nr": "2",
                    "verse": "Doen die volgende: Luister na alles wat die profete van die Here vir julle s\u00ea. En luister ook na die voorskrifte wat ons Here en Verlosser deur julle apostels vir julle gegee het."
                },
                "3": {
                    "verse_nr": "3",
                    "verse": "Onthou, gedurende die laaste dae hier op aarde sal daar spotters op die toneel verskyn. Hulle sal leef net soos hulle wil."
                },
                "4": {
                    "verse_nr": "4",
                    "verse": "Hierdie spul sal ook spottende dinge s\u00ea soos: \u201cEn wanneer gaan die wederkoms nogal plaasvind? Ons voorvaders is al dood en begrawe. Hulle het hulle dood gewag op die wederkoms, maar net mooi niks het nog verander nie. Alles gaan steeds op dieselfde ou trant aan, net soos dit van die begin af was.\u201d"
                },
                "5": {
                    "verse_nr": "5",
                    "verse": "Die mense wat sulke goed s\u00ea, vergeet ewe gerieflik \u2019n paar belangrike dinge oor God. Hulle vergeet dat God lank terug die hemel en die aarde uit water gemaak het. Hy het dit gedoen deur net \u2019n woord te s\u00ea."
                },
                "6": {
                    "verse_nr": "6",
                    "verse": "En hulle vergeet ook hoe God daarna die w\u00eareld deur \u2019n reuse-oorstroming vernietig het."
                },
                "7": {
                    "verse_nr": "7",
                    "verse": "Dis dieselfde hemel en aarde waarin ons nou elke dag leef en wat gereed gehou word vir die groot vuur. God moet net \u2019n woord s\u00ea, dan breek die oordeelsdag aan wanneer Hy al die goddelose mense eens en vir altyd sal skuldig bevind en vernietig."
                },
                "8": {
                    "verse_nr": "8",
                    "verse": "My liewe vriende, moenie dink dat God van ons mensgemaakte kalenders afhanklik is nie. Dit is glad nie so nie. Vir God is een dag net so goed soos 1 000 jaar, en 1 000 jaar net soos een dag."
                },
                "9": {
                    "verse_nr": "9",
                    "verse": "Daarom is Hy glad nie laat vir sy afspraak met die w\u00eareld nie, al dink party spotters so. Die Here stel nie sy belofte uit nie. Hy sal sy woord hou. Op die oomblik is God net geduldig met julle almal. Hy wil nie h\u00ea dat sommige mense verlore moet gaan nie. Hy wil h\u00ea dat almal hulle moet bekeer."
                },
                "10": {
                    "verse_nr": "10",
                    "verse": "Niemand weet wanneer die Here na ons toe terugkom nie. Dit sal onverwags wees, net so onverwags soos \u2019n dief wat iewers in \u2019n huis inbreek. Op daardie dag sal die hemelruim bokant julle inmekaarstort, die sterre en die planete sal tot \u2019n hoop as verbrand, en die aarde met alles daarop sal vergaan."
                },
                "11": {
                    "verse_nr": "11",
                    "verse": "Julle weet dat al die dinge waarvan ek praat enige oomblik kan plaasvind. Daarom moet julle al hoe meer doen wat God vra. Gryp elke kans aan! Wys dat julle net aan Hom behoort."
                },
                "12": {
                    "verse_nr": "12",
                    "verse": "Sien uit na die dag waarop die Here terugkom. Leef so dat God die datum van sy terugkeer sal vervroeg. Leef daardie groot dag nader! Op daardie dag sal die hemelruim in vlamme verbrand en al die sterre en planete in \u2019n oomblik wegsmelt."
                },
                "13": {
                    "verse_nr": "13",
                    "verse": "Ons hou met alles in ons vas aan die belofte dat \u2019n nuwe hemel en \u2019n nuwe aarde op pad is, presies net soos God belowe het. Daar sal God se wil se\u00ebvier. Wat \u2019n wonderlike vooruitsig!"
                },
                "14": {
                    "verse_nr": "14",
                    "verse": "My liewe broers en susters, omdat julle uitsien na alles wat in God se nuwe w\u00eareld op julle wag, moet julle julle bes doen om so te leef dat julle God se hart altyd bly maak. Daar moenie eens \u2019n vuil kolletjie sonde in julle lewens te sien wees nie. Sorg dat julle eendag in vrede voor Hom kan staan, sonder enige skuldige gewetens."
                },
                "15": {
                    "verse_nr": "15",
                    "verse": "Die Here is baie geduldig met ons. Gelukkig! Hy gee ons nog \u2019n kans om ons lewens behoorlik reg te kry. Kom ons gryp dit met albei hande aan. Dit is presies wat Paulus, daardie broer van ons vir wie ons almal so lief is, ook vir julle geskryf het."
                },
                "16": {
                    "verse_nr": "16",
                    "verse": "In al sy briewe wat oor die wederkoms handel, skryf hy oor hierdie dinge. Nou ja, ek moet erken dat sommige van die dinge wat Paulus skryf moeilik is om te verstaan. Daarom dat daardie dwase wat nie begryp waaroor dit alles gaan nie, sy woorde so maklik verdraai. Maar dit is niks vreemds nie, want hulle verdraai die hele Bybel. Daarom wag daar groot moeilikheid op hulle."
                },
                "17": {
                    "verse_nr": "17",
                    "verse": "My liewe broers en susters, ek het julle nou behoorlik gewaarsku teen die mense wat die goeie nuus verdraai. Nou weet julle vooruit wat alles op julle wag. Pas op vir hulle! Moenie deur hulle sondes en skewe leringe meegesleur word nie. Staan sterk in julle geloof."
                },
                "18": {
                    "verse_nr": "18",
                    "verse": "Leef net elke dag nog meer uit die liefdevolle goedheid wat ons Here en ons Verlosser, Jesus Christus, vir julle gee. En moet nooit ophou om meer en meer oor Hom te leer nie.\nAan ons Here behoort al die heerlikheid, nou en vir altyd. Vir seker!"
                }
            }
        }
    }
}