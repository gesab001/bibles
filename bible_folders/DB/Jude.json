{
    "version": "DB",
    "book_name": "Jude",
    "book_nr": "65",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Van Judas. Ek is \u2019n dienskneg van Jesus Christus en die broer van Jakobus. Ek skryf aan almal van julle wie God die Vader geroep het om in Hom te glo. Hy het julle baie lief. Julle word deur Jesus Christus opgepas."
                },
                "2": {
                    "verse_nr": "2",
                    "verse": "My gebed is dat die sluise van God se onverdiende goedheid, sy hemelse vrede en sy liefde voluit oor julle lewe oopgetrek sal word."
                },
                "3": {
                    "verse_nr": "3",
                    "verse": "My liewe vriende, ek het al lankal besluit om aan julle te skryf. My plan was om met julle te praat oor wat dit vir ons almal beteken om in Christus te glo. Maar toe ek hoor wat daar by julle aan die gang is, het ek dadelik van plan verander. Nou skryf ek om julle aan te spoor - nee, om julle te smeek! - om wal te gooi. Julle moet keer dat die ware geloof deur allerhande vals stories verdraai word.\nJulle weet tog dat die goeie nuus oor Christus eens en vir altyd deur God se boodskappers aan ons almal in die kerk bekendgemaak is. Niemand kan nog enigiets daarby voeg nie."
                },
                "4": {
                    "verse_nr": "4",
                    "verse": "\u2019n Klompie vals mense het stil-stil daar by julle in die kerk ingesluip. Hulle is \u2019n goddelose spul. Maar gelukkig het God al lankal besluit wat Hy met hierdie mense gaan doen. Sy oordeel wag op hulle. Hulle misbruik die goedheid wat God aan ons bewys het, tot hulle eie voordeel. Hulle verdraai dit sodat hulle kan aanhou met hulle smerige sondes. So verwerp hulle ons enigste Meester en ons Here, Jesus Christus."
                },
                "5": {
                    "verse_nr": "5",
                    "verse": "Al ken julle die geskiedenis van Israel, wil ek julle gou weer herinner aan hoe die Here vroe\u00ebr met sy volk gemaak het wat sy goedheid vertrap het. Toe Hy sy volk uit Egipte verlos het, het Hy almal van hulle vernietig wat nie in Hom geglo het nie."
                },
                "6": {
                    "verse_nr": "6",
                    "verse": "Julle ken ook die verhaal van die engele wat hulle hemelse woonplek verlaat het. Hulle is nou God se gevangenes. Hulle word daar in die pikdonker dieptes van die doderyk vasgeketting totdat God se groot oordeelsdag aanbreek."
                },
                "7": {
                    "verse_nr": "7",
                    "verse": "Julle onthou ook van Sodom en Gomorra en \u2019n paar ander stede in hulle omgewing. Hulle het dieselfde sondes as die engele gepleeg. Hulle het hulle oorgegee aan losbandigheid. Hulle het selfs probeer om seksuele gemeenskap met die engele te h\u00ea. Nou brand hulle almal in die oordeelsvuur. Hulle pyn sal nooit ophou nie. Dit moet \u2019n waarskuwing wees vir almal wat in sonde leef."
                },
                "8": {
                    "verse_nr": "8",
                    "verse": "Die mense wat daar by julle ingesluip het, vang dieselfde dinge aan. Hulle spog oor sogenaamde openbarings wat hulle in hulle drome ontvang het wat aan hulle die reg gee om verkeerde dinge te doen. Daarom pleeg hulle die afstootlikste sondes. Hulle steur hulle glad nie aan die Here se gesag nie. Kyk net hoe beledig hulle die engele in die hemel."
                },
                "9": {
                    "verse_nr": "9",
                    "verse": "Weet julle, nie eens Migael, die hoof van die engele, het dit gewaag om een lelike ding te s\u00ea toe hy en die duiwel op \u2019n dag met mekaar in \u2019n woordestryd gewikkel was nie. Dit was na Moses se dood toe hulle gestry het oor wat van sy liggaam gaan word. Tog het Migael nie \u2019n enkele beledigende woord vir die duiwel ges\u00ea nie. Hy het dit aan God oorgelaat om hom te veroordeel. Al wat Migael vir die duiwel ges\u00ea het, was: \u201cDie Here sal met jou afreken; Hy sal jou straf!\u201d"
                },
                "10": {
                    "verse_nr": "10",
                    "verse": "Daardie mense daar by julle s\u00ea allerhande lelike dinge oor die engele. Hulle weet nie waarmee hulle besig is nie. Hulle is soos \u2019n trop wilde diere wat geen verstand het nie. Hulle loop agter hulle dierlike instinkte aan. Dit is juis hulle ondergang."
                },
                "11": {
                    "verse_nr": "11",
                    "verse": "\u2019n Verskriklike einde wag op hulle. Hulle stap op dieselfde pad van sonde as Kain. Hulle pleeg dieselfde bedrog as Bileam ter wille van geld. En, net soos Korag, kom hulle in opstand. Hulle ondergang staan vas."
                },
                "12": {
                    "verse_nr": "12",
                    "verse": "Hierdie mense besoedel die feesgeleenthede waar julle nagmaal hou. Wat \u2019n skaamtelose spul! Hulle dink net aan hulleself."
                },
                "13": {
                    "verse_nr": "13",
                    "verse": "Hierdie mense is soos wolke wat geen re\u00ebn bring nie en wat deur die wind rondgewaai word. Hulle is soos vrugtebome wat laat in die seisoen nog geen vrugte gedra het nie. Hulle is soos bome wat morsdood is. Hulle is eintlik al klaar ontwortel. Hulle is soos reusegolwe wat net \u2019n spul nuttelose skuim op die strand uitspoel. Hulle is soos sterre wat uit hulle baan geslinger is en koersloos in die hemel rondswerf. God hou vir hulle almal \u2019n plek in die pikdonker dieptes van die doderyk gereed - vir altyd!"
                },
                "14": {
                    "verse_nr": "14",
                    "verse": "Henog, daardie godvresende man uit die sewende geslag na Adam, het ons lank gelede al deur \u2019n profetiese woord teen hierdie sondaars gewaarsku. Hy het ges\u00ea:\n\u201cKyk mooi! Die Here is op pad met sy hemelse weermag."
                },
                "15": {
                    "verse_nr": "15",
                    "verse": "Hy kom om sy oordeel oor almal te voltrek. Vir sondaars sal dit \u2019n verskriklike dag wees. Elke goddelose daad wat mense in hulle slegtheid aangevang het en elke lelike woord wat hulle teen die Here kwytgeraak het, sal op daardie dag gestraf word.\u201d"
                },
                "16": {
                    "verse_nr": "16",
                    "verse": "Die indringers daar by julle is \u2019n opperste spul klakouse. Hulle is met niks tevrede nie. Hulle loop heeltyd agter al hulle sondige begeertes aan. Boonop praat hulle groot. Hulle misbruik ander mense deur vleitaal, maar, wees gewaarsku, dis glad nie eg nie."
                },
                "17": {
                    "verse_nr": "17",
                    "verse": "My liewe vriende, julle moet onthou dat die apostels van ons Here Jesus Christus julle vroe\u00ebr ook teen hierdie mense gewaarsku het."
                },
                "18": {
                    "verse_nr": "18",
                    "verse": "Hulle het vir julle ges\u00ea: \u201cIn die laaste dae op aarde sal daar mense op die toneel verskyn wat agter al die sondes aanloop en doen net wat hulle wil. Hulle sal \u2019n bespotting van julle maak.\u201d"
                },
                "19": {
                    "verse_nr": "19",
                    "verse": "Hierdie slegte mense is besig om die kerk in twee te skeur. Al wat vir hulle saak maak, is hulle eie onbeheerbare drange en drifte. Die Gees van God is glad nie in hulle lewe te sien nie."
                },
                "20": {
                    "verse_nr": "20",
                    "verse": "My liewe vriende, kom ek s\u00ea vir julle wat julle moet doen om op die regte pad te bly: Sorg dat julle geloof dag na dag sterker word. Bou julle hele lewe op God. Laat toe dat die Gees kragtig deur julle werk wanneer julle bid."
                },
                "21": {
                    "verse_nr": "21",
                    "verse": "Laat God se liefde julle lewe omring soos \u2019n sterk muur. Plaas al julle hoop op die ongelooflike goedheid van ons Here Jesus Christus. Hy gee so baie vir julle om dat Hy vir julle die ewige lewe sal gee."
                },
                "22": {
                    "verse_nr": "22",
                    "verse": "Gee om vir mense wie se geloof nog swak is. Help hulle sodat hulle geloof sterker kan word, al verdien hulle dit nie."
                },
                "23": {
                    "verse_nr": "23",
                    "verse": "Diegene wat op sleeptou geneem word deur hierdie mense se doen en late moet julle uit die vuur ruk voordat dit te laat is. En aan ander mense wat verkeerd doen, moet julle die nodige liefde bewys. Doen dit versigtig, maar hou aan, ook al verdien hulle dit nie. Julle moet egter niks te doen h\u00ea met al die verskriklike dinge wat hulle aanvang nie."
                },
                "24": {
                    "verse_nr": "24",
                    "verse": "Ons dien \u2019n wonderlike God. Hy is baie sterk. Hy kan sorg dat julle nooit in die sonde val nie. Hy kan julle beskerm sodat julle veilig by Hom in sy nuwe w\u00eareld aankom, vol vreugde en met lofliedere in julle hart sodat julle sy grootheid vir altyd kan beleef."
                },
                "25": {
                    "verse_nr": "25",
                    "verse": "Aan die enigste ware God, ons Redder deur Jesus Christus, ons Here, behoort al die hemelse glorie en koningskap, die krag en die mag van altyd af, maar ook vandag en m\u00f4re - ja, tot in die verste ewigheid. Vir seker! Amen."
                }
            }
        }
    }
}