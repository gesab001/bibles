{
    "version": "DB",
    "book_name": "Philemon",
    "book_nr": "57",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Van Paulus.\nEk is op die oomblik in die tronk omdat ek die goeie nuus oor Jesus Christus bekendmaak. Timoteus, my broer in die Here, is ook hier by my.\nEk skryf hierdie brief aan jou, Filemon, my liewe vriend wat saam met my in die Here se diens staan."
                },
                "2": {
                    "verse_nr": "2",
                    "verse": "En ook aan Affia, ons suster in die Here.\nEn aan Argippus, wat hard saam met ons veg in die Here se werk.\nOok aan almal in die gemeente wat gereeld daar in jou huis bymekaarkom."
                },
                "3": {
                    "verse_nr": "3",
                    "verse": "God ons Vader en die Here Jesus Christus skenk aan julle almal genade en vrede."
                },
                "4": {
                    "verse_nr": "4",
                    "verse": "Filemon, ek dink gedurig aan jou en ek bid so baie vir jou. Ek s\u00ea elke keer vir God baie dankie wanneer ek aan jou dink, want ek hoor net die wonderlikste dinge van jou."
                },
                "5": {
                    "verse_nr": "5",
                    "verse": "Almal praat van jou onverskrokke geloof in die Here Jesus en van jou liefde vir Hom en vir ander gelowiges."
                },
                "6": {
                    "verse_nr": "6",
                    "verse": "Ek bid dat jou verhouding met my as jou broer in die geloof jou nog meer sal laat besef watter goeie dinge God aan ons geskenk het. Dit is ons deel omdat ons in Christus glo."
                },
                "7": {
                    "verse_nr": "7",
                    "verse": "My liewe vriend, jou liefde vir ander Christene is vir my \u2019n riem onder die hart. Dit bring groot vreugde en troos vir my. Jy het al so baie beteken vir mense wat God dien."
                },
                "8": {
                    "verse_nr": "8",
                    "verse": "Filemon, ons albei glo in Christus. Daarom sou ek jou kon beveel om te doen wat ek jou nou wil vra."
                },
                "9": {
                    "verse_nr": "9",
                    "verse": "Tog verkies ek om eerder by jou te pleit om na my versoek te luister omdat ons albei die Here liefhet. Ek, Paulus, doen dit as \u2019n ouer persoon wat jou respek waardig is, en ook as iemand wat boonop in die tronk is ter wille van Christus Jesus."
                },
                "10": {
                    "verse_nr": "10",
                    "verse": "My versoek gaan oor Onesimus, my kind in die geloof. Hier in die tronk het ek sy pa in die Here geword toe hy tot bekering gekom het."
                },
                "11": {
                    "verse_nr": "11",
                    "verse": "Vroe\u00ebr kon jy nie veel met hom uitrig nie, maar nou het alles verander. Van nou af gaan hy sommer baie vir my en jou beteken."
                },
                "12": {
                    "verse_nr": "12",
                    "verse": "Daarom stuur ek hom na jou toe terug. Dit voel vir my of \u2019n deel van my hart uitgeruk is en saam met hom teruggaan."
                },
                "13": {
                    "verse_nr": "13",
                    "verse": "Ek sou Onesimus bitter graag hier by my wou hou. As hy hier gebly het, kon hy my in jou plek bygestaan het. Want, soos jy weet, gaan my sendingwerk voort selfs terwyl ek ter wille van die evangelie in die tronk is."
                },
                "14": {
                    "verse_nr": "14",
                    "verse": "Maar ek wou hom nie sonder jou toestemming hier hou nie. As ek Onesimus hier gehou het, sou jy verplig gewees het om dit so te aanvaar, maar dan sou ek nie reg opgetree het nie. Jy moet self daaroor besluit."
                },
                "15": {
                    "verse_nr": "15",
                    "verse": "Dit is eintlik goed dat jy Onesimus so \u2019n rukkie lank verloor het. Nou kry jy hom vir altyd terug. En gelukkig ook op \u2019n heeltemal ander manier as wat jy gedink het."
                },
                "16": {
                    "verse_nr": "16",
                    "verse": "Nie meer as \u2019n slaaf nie. Nee, hy is nou baie meer as dit. Jy kry Onesimus nou terug as jou broer in die Here; as iemand vir wie jy baie lief moet wees. Onesimus was \u2019n wonderlike broer vir my terwyl hy saam met my in die tronk was; hoeveel te meer sal hy dit nie vir jou wees nie. Jy kry nou \u2019n splinternuwe mens en \u2019n broer in die Here terug."
                },
                "17": {
                    "verse_nr": "17",
                    "verse": "Filemon, as jy my as jou vriend en medestryder in die evangelie beskou, moet jy Onesimus ook as jou vriend beskou. Ontvang hom presies net soos jy my sou ontvang."
                },
                "18": {
                    "verse_nr": "18",
                    "verse": "As hy vroe\u00ebr iets daar by jou gevat het, of as hy jou nog enige geld skuld, moet jy dit maar op my rekening sit."
                },
                "19": {
                    "verse_nr": "19",
                    "verse": "Daarom skryf ek, Paulus, hier groot en duidelik: \u201cEK SAL ALLES BETAAL.\u201d\nTerloops, voordat jy rekenings begin uitskryf, ek hoef jou seker nie te herinner aan wat jy my nog alles skuld nie, of hoe? Jy is jou ganse nuwe lewe as gelowige aan my verskuldig."
                },
                "20": {
                    "verse_nr": "20",
                    "verse": "My liewe broer in die Here, bewys my tog hierdie groot guns. Neem Onesimus met oop arms terug. Ek vra dit nie ter wille van myself nie, maar ter wille van die saak van die Here. As jy dit doen, sal my hart oorloop van vreugde as jou broer in Christus."
                },
                "21": {
                    "verse_nr": "21",
                    "verse": "Filemon, ek vertrou jy sal doen wat ek jou vra; daarom dat ek hierdie brief aan jou skryf. Eintlik weet ek dat jy nog baie meer sal doen as wat ek van jou vra."
                },
                "22": {
                    "verse_nr": "22",
                    "verse": "Jy kan ook solank jou gastekamer vir my begin gereedmaak. Binnekort kom ek weer daar na julle toe. Julle bid mos lankal tot God dat ek vrygelaat word en weer na julle toe kom."
                },
                "23": {
                    "verse_nr": "23",
                    "verse": "Epafras, wat ook hier saam met my in die tronk sit ter wille van sy geloof in Christus Jesus, stuur groete vir jou."
                },
                "24": {
                    "verse_nr": "24",
                    "verse": "So ook my helpers: Markus, Aristargos, Demas en Lukas."
                },
                "25": {
                    "verse_nr": "25",
                    "verse": "Ons Here Jesus Christus se goedheid is by elkeen van julle."
                }
            }
        }
    }
}