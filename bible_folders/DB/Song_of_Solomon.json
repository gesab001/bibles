{
    "version": "DB",
    "book_name": "Song of Solomon",
    "book_nr": "22",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Hierdie is die liefdesliedere van Salomo."
                },
                "2": {
                    "verse_nr": "2",
                    "verse": "Soen my weer en weer, want jou liefde smaak soeter as wyn."
                },
                "3": {
                    "verse_nr": "3",
                    "verse": "Hoe lekker ruik jou reukmiddel en hoe mooi klink jou naam tog nie. Al wat \u2019n jongmeisie is, is op jou verlief."
                },
                "4": {
                    "verse_nr": "4",
                    "verse": "Vat my, dan hardloop ons weg. Wees vir my soos \u2019n koning en neem my na jou kamer toe. Saam sal ons gelukkig wees. Ons sal mekaar geniet en onsself in ons liefde verloor. Ek weet waarom al die jongmeisies so gaande oor jou is."
                },
                "5": {
                    "verse_nr": "5",
                    "verse": "Vroue van Jerusalem, ek is donker, maar ook mooi. Donker soos die tente van Kedar en mooi soos die tentseile van Salma."
                },
                "6": {
                    "verse_nr": "6",
                    "verse": "Moenie sleg dink van my omdat ek so bruin is nie. Dit is die son wat my so bruin gebrand het. My broers was kwaad vir my en het my toe in die wingerd laat werk. Ek moes elke dag in die skerp son werk."
                },
                "7": {
                    "verse_nr": "7",
                    "verse": "S\u00ea my, my liefling, waarheen vat jy vandag jou vee? Waar staan julle teen die middaguur? Kom, s\u00ea my, dan hoef ek jou nie tussen die ander herders se kuddes te gaan soek nie."
                },
                "8": {
                    "verse_nr": "8",
                    "verse": "Liefstetjie, weet jy dan nie waar nie? Volg net die trop se spoor tot vlak by die herders se hut. Laat jou bokke daar wei. Daar sal jy my kry."
                },
                "9": {
                    "verse_nr": "9",
                    "verse": "My liefste, jy is so mooi soos \u2019n jong vul in die koning se wa."
                },
                "10": {
                    "verse_nr": "10",
                    "verse": "Hoe pragtig laat die oorringe jou wange lyk en die juwele jou nek."
                },
                "11": {
                    "verse_nr": "11",
                    "verse": "Ons moet vir jou goue oorringe met sulke silwer puntjies laat maak."
                },
                "12": {
                    "verse_nr": "12",
                    "verse": "Terwyl die koning van my hart op die bank gel\u00ea het, het my parfuum hom bekoor."
                },
                "13": {
                    "verse_nr": "13",
                    "verse": "My liefling is soos \u2019n sakkie mirre wat ek tussen my borste dra."
                },
                "14": {
                    "verse_nr": "14",
                    "verse": "My liefling is soos die geurige blomme wat wild in En-Gedi se wingerde groei."
                },
                "15": {
                    "verse_nr": "15",
                    "verse": "Hoe mooi is jy nie, my liefste. Jou o\u00eb is so sag en lieftallig soos di\u00e9 van \u2019n duif."
                },
                "16": {
                    "verse_nr": "16",
                    "verse": "Hoe mooi en aantreklik is jy nie, my liefling. Van groen gras is ons bed gemaak."
                },
                "17": {
                    "verse_nr": "17",
                    "verse": "Van seders is ons huisie se plafon en van sipresse die dak."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Ek is soos \u2019n veldblommetjie wat in Saron groei en soos \u2019n lelie in die vallei."
                },
                "2": {
                    "verse_nr": "2",
                    "verse": "Tussen al die ander vroue is my vriendinnetjie soos \u2019n lelie tussen dro\u00eb takke."
                },
                "3": {
                    "verse_nr": "3",
                    "verse": "My vriend is ook anders. Hy is soos \u2019n appelboom in \u2019n bos. In sy skadu vind ek rus en sy vrugte is louter genot."
                },
                "4": {
                    "verse_nr": "4",
                    "verse": "Hy het my na \u2019n feesplek toe gevat en almal kon sien hoe lief hy my het."
                },
                "5": {
                    "verse_nr": "5",
                    "verse": "Ek is uitgeput van al die baie liefh\u00ea. Bring vir my rosyntjiebrood en appels, dat ek gou weer kan sterk word."
                },
                "6": {
                    "verse_nr": "6",
                    "verse": "Sy linkerarm is onder my kop terwyl sy regterarm my vasdruk en omhels."
                },
                "7": {
                    "verse_nr": "7",
                    "verse": "Vroue van Jerusalem, sweer by die ribbok en die takbok dat julle nie die liefde sal wakker maak nie tot dit tyd is daarvoor."
                },
                "8": {
                    "verse_nr": "8",
                    "verse": "Luister mooi. Daar ver klink my liefling se stem. Hy is op pad na my toe; hy hardloop oor die berge en gly oor die heuwels."
                },
                "9": {
                    "verse_nr": "9",
                    "verse": "My liefling is so rats soos \u2019n jong bokkie en so vlug soos \u2019n takbok. Hy staan al langs die muur by die venster en kyk deur die traliewerk na binne."
                },
                "10": {
                    "verse_nr": "10",
                    "verse": "Staan op, my liefste, en kom saam met my."
                },
                "11": {
                    "verse_nr": "11",
                    "verse": "Die winter is weg en al die re\u00ebns is verby."
                },
                "12": {
                    "verse_nr": "12",
                    "verse": "Oral staan die veldblommetjies in bloei en oral begin die vo\u00ebls sing. Selfs die tortels hoor \u2019n mens al koer."
                },
                "13": {
                    "verse_nr": "13",
                    "verse": "Die eerste vye is ryp en die eerste trossies hang in die wingerd. Oral is daar net die geur van wingerd en van veld. Kom, my liefste, staan gou op en kom saam met my."
                },
                "14": {
                    "verse_nr": "14",
                    "verse": "Jy is soos \u2019n duifie wat in \u2019n rotsskeur skuil. Laat my gou weer net jou gesiggie sien en jou stemmetjie hoor. Hoe lieflik is die klank van jou stem tog, en hoe mooi jou gesig."
                },
                "15": {
                    "verse_nr": "15",
                    "verse": "Vang die klein jakkalsies, vang hulle gou voor hulle die wingerd van ons liefde verwoes."
                },
                "16": {
                    "verse_nr": "16",
                    "verse": "My liefling is myne en ek is syne. Hy is weer weg om sy vee tussen die lelies te laat wei."
                },
                "17": {
                    "verse_nr": "17",
                    "verse": "Eers as die aandwind opsteek en die skadu\u2019s verdwyn, kom hy weer terug. Kom, my liefling, kom gou weer soos \u2019n jong bokkie en \u2019n bergbok oor die ruwe berge na my."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Een aand op my bed het ek na my geliefde gesmag. Na hom het ek gehunker, maar hy het nooit gekom nie."
                },
                "2": {
                    "verse_nr": "2",
                    "verse": "Toe het ek opgestaan en deur die strate en elke stegie geloop op soek na my geliefde, maar ek kon hom n\u00earens vind nie."
                },
                "3": {
                    "verse_nr": "3",
                    "verse": "Die nagpolisie het my op hulle rondtes gekry en ek het gevra of hulle dalk my geliefde gesien het."
                },
                "4": {
                    "verse_nr": "4",
                    "verse": "Net \u2019n klein entjie verder het ek hom toe gekry. Ek het hom styf vasgehou en wou hom nie los nie. Ons is saam na my ma se huis toe en na die kamer waar ek gebore is."
                },
                "5": {
                    "verse_nr": "5",
                    "verse": "Vroue van Jerusalem, beloof my en sweer by die takbokke en ribbokke om nie die liefde wakker te maak nie voor dit tyd is daarvoor."
                },
                "6": {
                    "verse_nr": "6",
                    "verse": "Wat kom daar uit die woestyn soos \u2019n rookwolk aan? Wat is dit wat so na mirre en wierook ruik? En waar kom die reuk van speserye vandaan?"
                },
                "7": {
                    "verse_nr": "7",
                    "verse": "Dit is Salomo op sy drastoel wat daar aankom. En 60 van sy lyfwagte, die keur van Israel se le\u00ebrmag, wat langs hom loop."
                },
                "8": {
                    "verse_nr": "8",
                    "verse": "Almal is vaardig met die swaard en ervare soldate. Elkeen met \u2019n swaard langs sy sy om die koning teen die gevare van die nag te beskerm."
                },
                "9": {
                    "verse_nr": "9",
                    "verse": "Salomo het sy eie drastoel van die mooiste Libanonhout gemaak."
                },
                "10": {
                    "verse_nr": "10",
                    "verse": "Die pote is met silwer, die leuning met goud en die sitplek met \u2019n pers materiaal oorgetrek."
                },
                "11": {
                    "verse_nr": "11",
                    "verse": "Vroue van Jerusalem, gaan buitentoe en kyk na Salomo. Hy het die kroon op wat sy ma nog vir hom op sy troudag gegee het, di\u00e9 dag toe hy so vol vreugde en blydskap was."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Hoe pragtig is jy nie, my liefste. Hoe glinster jou o\u00eb nie van liefde agter jou sluier nie. Jou golwende hare laat my dink aan die dartelende bokkies wat teen Gilead se heuwels afhuppel."
                },
                "2": {
                    "verse_nr": "2",
                    "verse": "Jou wit tande is soos \u2019n kudde pasgebore skape wat skoon gewas is. Elkeen pas bo en onder volmaak op mekaar."
                },
                "3": {
                    "verse_nr": "3",
                    "verse": "Jou lippe is soos \u2019n purper lint en hoe mooi is jou mond tog nie. Jou wange agter die sluier gloei soos twee granate. Dit is mooi en aanloklik."
                },
                "4": {
                    "verse_nr": "4",
                    "verse": "Jou nek is elegant soos die Dawidstoring en jou halssnoer blink soos 1 000 skilde."
                },
                "5": {
                    "verse_nr": "5",
                    "verse": "Jou twee borste is soos die tweeling van \u2019n ribbok wat tussen die lelies wei."
                },
                "6": {
                    "verse_nr": "6",
                    "verse": "By mirreberg en wierookberg wil ek vertoef totdat die oggendwind opkom en die nag begin verdwyn."
                },
                "7": {
                    "verse_nr": "7",
                    "verse": "Hoe mooi is jou liggaam nie, my liefste. Alles is so volkome en volmaak."
                },
                "8": {
                    "verse_nr": "8",
                    "verse": "Liefste, laat ons van die baie gevare af wegvlug. Kom saam met my van die Libanonsberge af, van die Amana se top, van die Senir en die Hermonberg waar die leeus en die tiere bly."
                },
                "9": {
                    "verse_nr": "9",
                    "verse": "Jy het my hart gesteel, my lief. Jou o\u00eb se sagtheid en die krale om jou nek het my hart van liefde laat klop."
                },
                "10": {
                    "verse_nr": "10",
                    "verse": "My liefste, hoe kosbaar is jou liefde nie vir my nie. Jou liefde is soveel beter as wyn en jou parfuum geuriger as enige spesery."
                },
                "11": {
                    "verse_nr": "11",
                    "verse": "Jou lippe proe heuningsoet, jou tong smaak soos melk en jou klere ruik na die seders van die Libanon."
                },
                "12": {
                    "verse_nr": "12",
                    "verse": "My liefste, jy is soos \u2019n tuin met \u2019n ho\u00eb muur om. Jy is \u2019n fontein waarvan net ek kan drink, \u2019n put wat net aan my behoort."
                },
                "13": {
                    "verse_nr": "13",
                    "verse": "Jy is soos \u2019n granaattuin wat blom. Jy is \u2019n lushof met die allermooiste vrugtebome en die allerheerlikste geure."
                },
                "14": {
                    "verse_nr": "14",
                    "verse": "By jou is daar die allerkosbaarste geure van nardus en saffraan, van kalmoes en kaneel, van mirre en al die ander lekkerruikkruie."
                },
                "15": {
                    "verse_nr": "15",
                    "verse": "Jy is \u2019n fontein in my tuin. \u2019n Fontein van lewende water en net so vars soos die strome van die Libanonsberge."
                },
                "16": {
                    "verse_nr": "16",
                    "verse": "Steek op, Noordewind, en kom, Suidewind. Waai deur my liefling se tuin en vul die lug met die allersoetste geure. Dan sal my liefling na sy tuin toe kom en van sy heerlike vrugte eet."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "My liefste, ek het na my tuin toe gekom. Ek het mirre gepluk en dit met speserye gemeng. Ek het heuning ge\u00ebet en wyn met melk gedrink.\nJulle twee verliefdes moet eet en van die liefdesdrank drink. En gee julle dan oor aan die liefde tot die oggend aanbreek."
                },
                "2": {
                    "verse_nr": "2",
                    "verse": "Een nag het ek van my geliefde gedroom. Hy het aan die deur kom klop en ges\u00ea: \u201cLiefste, maak oop. My duifie, laat my inkom. Ek was heelnag buite en my kop is nat van die dou en my hare van die re\u00ebn.\u201d"
                },
                "3": {
                    "verse_nr": "3",
                    "verse": "\u201cEk kan nie,\u201d het ek vir my geliefde ges\u00ea. \u201cSo pas het ek my uitgetrek en waarom weer aantrek? My voete het ek so pas gewas en waarom dit weer vuilmaak?\u201d"
                },
                "4": {
                    "verse_nr": "4",
                    "verse": "My geliefde het toe die deur probeer oopkry en my hart het van opwinding gebons."
                },
                "5": {
                    "verse_nr": "5",
                    "verse": "Naderhand het ek vinnig opgespring om die deur oop te maak. My hande was vol parfuum en my vingers het van die mirre gedrup. Ek het die handvatsel gedraai"
                },
                "6": {
                    "verse_nr": "6",
                    "verse": "en die deur oopgeruk, maar my geliefde was weg. Ek wou net sy stem weer hoor en het hom in die strate gaan soek, maar tevergeefs. Oral het ek geroep, maar hy was weg."
                },
                "7": {
                    "verse_nr": "7",
                    "verse": "Die nagpolisie het my in die strate gekry en my aangerand. Een van die wagte op die muur het selfs my sluier afgeruk."
                },
                "8": {
                    "verse_nr": "8",
                    "verse": "Vroue van Jerusalem, belowe my dat as julle my geliefde kry, julle hom sal vertel. Van my liefde moet julle hom vertel en vir hom s\u00ea dat ek na hom gesmag het."
                },
                "9": {
                    "verse_nr": "9",
                    "verse": "Mooiste onder die vroue, waarom moet ons hom dit alles vertel? Wat maak hom dan so anders?"
                },
                "10": {
                    "verse_nr": "10",
                    "verse": "O, my liefling is anders. Hy is mooier en sterker en beter as 1 000 ander."
                },
                "11": {
                    "verse_nr": "11",
                    "verse": "Sy voorkop blink soos suiwer goud en sy mooi, swart hare krul soos dadeltrosse in sy nek."
                },
                "12": {
                    "verse_nr": "12",
                    "verse": "Sy o\u00eb lyk soos twee duiwe by die stroom wat hulleself so pas gewas het."
                },
                "13": {
                    "verse_nr": "13",
                    "verse": "Sy wange is so mooi soos \u2019n tuin vol lekkerruikspeserye. Sy lippe is soos lelies nat van mirre."
                },
                "14": {
                    "verse_nr": "14",
                    "verse": "Sy hande is soos goudstawe waarin juwele ingel\u00ea is. Sy liggaam is soos ivoorpilare wat van al die saffiere gloei."
                },
                "15": {
                    "verse_nr": "15",
                    "verse": "Sy bobene is soos marmerpilare wat op goue voetstukke rus. Hulle is so sterk soos die seders van die Libanon."
                },
                "16": {
                    "verse_nr": "16",
                    "verse": "Sy mond is lekker om te soen. Alles aan hom begeer ek. Vroue van Jerusalem, dit is dan hoe my liefling lyk."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Jy is die allermooiste van die vroue, maar waar is jou liefling dan? S\u00ea ons, dan help ons jou soek."
                },
                "2": {
                    "verse_nr": "2",
                    "verse": "Hy is na sy tuin toe waar die lekkerruikkruie groei. Daar wei sy kudde terwyl hy die lelies pluk."
                },
                "3": {
                    "verse_nr": "3",
                    "verse": "My geliefde is myne, net myne. En ek is syne, net syne. Julle sal hom by die lelies vind waar hy sy kudde laat wei."
                },
                "4": {
                    "verse_nr": "4",
                    "verse": "My liefste, jy is so asemrowend soos Jerusalem, so mooi soos die stad Tirsa en so indrukwekkend soos \u2019n weermag met swaaiende vaandels."
                },
                "5": {
                    "verse_nr": "5",
                    "verse": "Kyk weg van my, my liefste, want jou o\u00eb verkrummel al my weerstand. Jou mooi golwende hare lyk soos bokke wat teen die heuwels van Gilead afhuppel."
                },
                "6": {
                    "verse_nr": "6",
                    "verse": "Jou tande is so wit soos \u2019n trop skape wat so pas gewas is. Bo en onder pas elke tand op mekaar."
                },
                "7": {
                    "verse_nr": "7",
                    "verse": "Jou wange gloei agter jou sluier soos twee rooi granate."
                },
                "8": {
                    "verse_nr": "8",
                    "verse": "Al is daar 60 vroue, almal koninginne, of 80 byvroue of talle ander jong vroue om my"
                },
                "9": {
                    "verse_nr": "9",
                    "verse": "dan kies ek j\u00f3\u00fa nog bo almal, my liefste. Jy is jou ma se lieflingskind en die mooiste van alle vroue.\nKoninginne, byvroue en jongmeisies moet jou skoonheid prys."
                },
                "10": {
                    "verse_nr": "10",
                    "verse": "\u201cWie is sy?\u201d sal hulle vra. \u201cSy is so verruklik soos die vroe\u00eb oggend, so wondermooi soos die volmaan, so stralend soos die gloeiende middagson en so asemrowend soos soldate wat hulle baniere rondswaai.\u201d"
                },
                "11": {
                    "verse_nr": "11",
                    "verse": "Ek is na my tuin toe waar die neutebome staan. Ek wou sien of die palms al blom, die wingerd al uitloop en die granate se bloeisels al bot."
                },
                "12": {
                    "verse_nr": "12",
                    "verse": "En daar het ek na my geliefde verlang soos die drywer van \u2019n strydwa na \u2019n oorlog."
                },
                "13": {
                    "verse_nr": "13",
                    "verse": "Kom, nooientjie van Sullam, kom dans hier vir ons. Kom, sodat ons mooi kan kyk hoe jy lyk.\nWat is daar te sien aan die Sullamitiese meisie wat tussen die mense deur dans?"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "Hoe wondermooi is jy tog nie! Hoe fraai en fyn lyk jou voete nie in jou sandale nie. Jou heupe se rondings is die werk van kunstenaarshande."
                },
                "2": {
                    "verse_nr": "2",
                    "verse": "Jou naeltjie is so verruklik soos \u2019n beker vol wyn. Jou maag is so mooi soos \u2019n hoop koring met lelies omring."
                },
                "3": {
                    "verse_nr": "3",
                    "verse": "Jou borste is soos twee bokkies, die tweeling van \u2019n ribbok."
                },
                "4": {
                    "verse_nr": "4",
                    "verse": "Jou nek is so slank soos \u2019n ivoortoring. Jou o\u00eb is so helder soos die poele naby die poorte van Hesbon. Jou neus is soos die toring van Libanon van waar \u2019n mens Damaskus kan sien."
                },
                "5": {
                    "verse_nr": "5",
                    "verse": "Jou kop is soos die Karmel en jou hare se vlegsels soos die fynste satyn. Dit is so mooi dat jy selfs die koning bekoor."
                },
                "6": {
                    "verse_nr": "6",
                    "verse": "Hoe wondermooi is jy tog nie en hoe volmaak die genot van jou liefde."
                },
                "7": {
                    "verse_nr": "7",
                    "verse": "Jy is so lieflik en slank soos \u2019n palmboom en jou borste is soos dadeltrosse."
                },
                "8": {
                    "verse_nr": "8",
                    "verse": "Ek het vir myself ges\u00ea dat ek nog in hierdie palm wil klim en van sy vrugte wil pluk. Jou borste is soos twee druiwetrosse en jou asem ruik na appels."
                },
                "9": {
                    "verse_nr": "9",
                    "verse": "Jou mond proe soos die edelste wyn wat saggies oor my lippe en tande vloei."
                },
                "10": {
                    "verse_nr": "10",
                    "verse": "Ek behoort aan my liefling wat na my smag en verlang."
                },
                "11": {
                    "verse_nr": "11",
                    "verse": "Kom, my liefling, kom ons gaan loop in die veld en oornag in die dorp."
                },
                "12": {
                    "verse_nr": "12",
                    "verse": "Vroegoggend besoek ons die wingerd en kyk of die bome al bot en die granaatboom se bloeisels al blom. Daar sal ek jou dan al my liefde wil gee."
                },
                "13": {
                    "verse_nr": "13",
                    "verse": "Die liefdesappels se geure is oral te ruik. Naby ons deur groei die heerlikste vrugte en vir my liefling het ek daarvan bewaar."
                }
            }
        },
        "8": {
            "chapter_nr": "8",
            "chapter": {
                "1": {
                    "verse_nr": "1",
                    "verse": "Was jy tog maar vir my \u2019n broer en iemand wat ook aan my ma gedrink het. As ek jou dan in die straat gekry het, kon ek jou soen en niemand sou iets s\u00ea nie."
                },
                "2": {
                    "verse_nr": "2",
                    "verse": "Ek sou jou dan na my ma se huis toe geneem het en daar kon jy my van die liefde leer. En ek sou jou \u2019n slukkie van my kruiewyn gee en jou van my granaatlikeur laat drink het."
                },
                "3": {
                    "verse_nr": "3",
                    "verse": "Jou een arm sal onder my kop rus en met die ander sal jy my omhels."
                },
                "4": {
                    "verse_nr": "4",
                    "verse": "Vroue van Jerusalem, beloof my om my tog nie in die liefdespel te steur nie."
                },
                "5": {
                    "verse_nr": "5",
                    "verse": "Wie kom daar hand aan hand uit die woestyn met haar geliefde aan?\nOnder die appelboom het ek jou bemin. Op die plek waar jy gebore is en waar jou ma jou met pyn in die w\u00eareld gebring het, het ek jou liefgehad."
                },
                "6": {
                    "verse_nr": "6",
                    "verse": "Gee my die enigste plek in jou hart. Dra my binne-in jou soos \u2019n mens \u2019n se\u00eblring aan jou arms dra. Liefde is sterker as die dood en die liefdesdrang sterker as die doderyk. Die gloed van warm liefde gloei soos \u2019n groot vuur."
                },
                "7": {
                    "verse_nr": "7",
                    "verse": "Geen water kan die liefdesgloed demp nie en riviere kan dit nie blus nie. Elkeen wat liefde met geld en besittings wil koop, word verwerp."
                },
                "8": {
                    "verse_nr": "8",
                    "verse": "Ons het \u2019n kleinsus wie se borsies nog klein is. Wat sal ons doen as iemand met haar wil trou?"
                },
                "9": {
                    "verse_nr": "9",
                    "verse": "As sy standvastig is, sal ons haar help en as sy ligsinnig is, s\u00ea ons sommer net \u201cNee!\u201d"
                },
                "10": {
                    "verse_nr": "10",
                    "verse": "Ek is deugsaam en my borste is vol. My liefling weet ek is gelukkig by hom."
                },
                "11": {
                    "verse_nr": "11",
                    "verse": "Salomo het \u2019n wingerd in Ba\u00e4l-Hemon en verhuur dit aan boere wat elk 1 000 silwerstukke betaal."
                },
                "12": {
                    "verse_nr": "12",
                    "verse": "Salomo, my wingerd is mooi en is myne alleen. Hou maar jou wingerd en duisende silwer. Vir jou werkers gee ek selfs nog 200 meer."
                },
                "13": {
                    "verse_nr": "13",
                    "verse": "My liefste, jy is \u00earens in die tuin waar jou vriende na jou luister. Laat ek ook tog jou stemmetjie hoor wat s\u00ea"
                },
                "14": {
                    "verse_nr": "14",
                    "verse": "Kom, my liefling, kom gou na my. Wees snel soos die ribbok en rats soos \u2019n takbok se lam op die kruieberge."
                }
            }
        }
    }
}