{
    "version": "DB",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Petrus, wat spesiaal deur Jesus Christus gestuur is, het hierdie brief geskryf.\nEk skryf aan die mense wat God vir Hom gekies het en wie se lewe nie net om die dinge van hierdie w\u00eareld draai nie. Ek praat van die gelowiges wat verjaag is en nou versprei in die hele Turkye bly."
                },
                "2": {
                    "verse_nr": "2",
                    "verse": "God, hulle Vader, weet al lankal dat hulle Syne is, want die Heilige Gees het hulle Syne gemaak. Daarom luister hulle nou na Hom. Jesus het gesorg dat hulle vir God aanvaarbaar is; daarvoor moes Hy egter sy eie lewe gee.\nMag God vir julle baie goed wees. Mag julle rustig en veilig by Hom voel, sonder dat enigiets julle pla."
                },
                "3": {
                    "verse_nr": "3",
                    "verse": "God, die Vader van Jesus Christus, is darem groot en wonderlik. Hy self het ons sy kinders gemaak. \u2019n Mens staan verstom voor sy geweldige goedheid.\nGod het ons beloof dat wat Syne is, ook ons s\u2019n is."
                },
                "4": {
                    "verse_nr": "4",
                    "verse": "Met al die dinge wat Hy vir ons beloof het, kan niks skeefloop nie, want dit kan nie stukkend of verlore raak nie. God b\u00eare dit vir ons daar by Hom. Daarom twyfel ons nie een oomblik dat God sy woord gaan hou nie. Ons weet dit gaan gebeur, al weet ons nie wanneer nie.\nGod het mos bewys dat Hy al die dinge vir ons kan en wil doen toe Hy Jesus uit die dood opgewek het."
                },
                "5": {
                    "verse_nr": "5",
                    "verse": "God hou julle juis nou styf vas sodat niks met julle gebeur wat julle geestelik kan seermaak nie. Hy is sterk genoeg om dit te kan doen. Vertrou daarom op Hom, want Hy gaan julle kom red. Alles is al reg daarvoor. Op die dag wanneer Jesus weer kom, sal God al die wonderlike dinge wat Hy vir julle reggemaak het, vir julle kom uitdeel. Daarvan kan julle seker wees en daarom kan julle inderdaad baie bly en opgewonde wees."
                },
                "6": {
                    "verse_nr": "6",
                    "verse": "Dit kan gebeur dat daar in julle alledaagse lewe dinge gebeur wat nie vir julle lekker is nie en"
                },
                "7": {
                    "verse_nr": "7",
                    "verse": "wat julle geloof op allerhande maniere toets. Moenie dat dit julle van stryk bring nie. Kom ons neem goud as voorbeeld. Geld wat van goud gemaak is, hou natuurlik nie vir altyd nie. Tog doen mense moeite om dit in \u2019n baie warm vuur te sit om so al die vuiligheid wat in die goud vassit, weg te smelt. So is dit met die geloof ook. Dit moet getoets en suiwer gemaak word. As julle geloof deur al die moeilikhede heen sterk bly, sal daar by die wederkoms van Jesus ges\u00ea word watter mooi voorbeeld julle met julle geloof gestel het. Almal sal daaroor praat."
                },
                "8": {
                    "verse_nr": "8",
                    "verse": "Julle het Jesus wel nie gesien toe Hy op aarde was nie, tog maak dit nie vir julle saak nie. Julle het Hom lief en bly lojaal teenoor Hom. Julle bly op Hom vertrou. Dit is nie asof alles eers eendag daar ver gaan gebeur nie. Omdat ons op Jesus vertrou, kan ons s\u00ea dat ons saak nou reeds met God reg is. Dit is waarom ons in Jesus glo. Ek kan julle nie s\u00ea hoe bly dit ons maak nie. Ons loop behoorlik oor van di\u00e9 wonderlike vreugde."
                },
                "9": {
                    "verse_nr": "9",
                    "verse": "Julle het Jesus wel nie gesien toe Hy op aarde was nie, tog maak dit nie vir julle saak nie. Julle het Hom lief en bly lojaal teenoor Hom. Julle bly op Hom vertrou. Dit is nie asof alles eers eendag daar ver gaan gebeur nie. Omdat ons op Jesus vertrou, kan ons s\u00ea dat ons saak nou reeds met God reg is. Dit is waarom ons in Jesus glo. Ek kan julle nie s\u00ea hoe bly dit ons maak nie. Ons loop behoorlik oor van di\u00e9 wonderlike vreugde."
                },
                "10": {
                    "verse_nr": "10",
                    "verse": "Die boodskappers van God, die profete, het lank gelede al ges\u00ea dat God vir julle wonderlik goed gaan wees, selfs al verdien julle dit nie. Hulle het baie moeite gedoen om te probeer uitvind wat God presies in gedagte gehad het toe Hy ges\u00ea het dat Hy mense gaan red. Hulle wou agterkom wanneer en hoe alles sou gebeur."
                },
                "11": {
                    "verse_nr": "11",
                    "verse": "Die Gees van Christus wat ook in hulle aan die werk was, het hulle daarmee gehelp. Die Gees het vooraf duidelik ges\u00ea dat Christus sal moet ly, maar dat God daarna aan Hom groot eer sal bewys."
                },
                "12": {
                    "verse_nr": "12",
                    "verse": "So het daardie profete besef dat hulle boodskap eintlik nie vir hulleself bedoel was nie, maar vir julle. Die mense wat dus die goeie boodskap van Jesus vir julle kom vertel het, is so deur die Heilige Gees gelei. Hierdie boodskap is so wonderlik dat selfs die engele opgewonde is om te sien wat alles gaan gebeur."
                },
                "13": {
                    "verse_nr": "13",
                    "verse": "Dink mooi oor al hierdie dinge na en moenie toelaat dat julle gedagtes deur allerhande ander dinge deurmekaargekrap word nie. Jesus sal vir julle geskenke bring wanneer Hy weer kom, ver bo wat julle verdien. Dit weet julle mos vir seker. Tree op soos God se kinders wat graag doen wat Hy vra."
                },
                "14": {
                    "verse_nr": "14",
                    "verse": "Vergeet heeltemal van al die dinge wat julle vroe\u00ebr so graag gedoen het. Die lus of gevoel om daardie ou verkeerde dinge weer te doen, moet nie eens by julle opkom nie. Julle het toe mos nie van beter geweet nie."
                },
                "15": {
                    "verse_nr": "15",
                    "verse": "Die manier waarop julle nou leef, moet anders wees.\nGod het julle geroep om Syne te wees. Hy is sonder sonde, omdat Hy heeltemal anders is as die sonde en Hy niks met die sonde te doen wil h\u00ea nie. Net soos God moet julle ook niks met die sonde te doen h\u00ea nie. Bly daarvan weg."
                },
                "16": {
                    "verse_nr": "16",
                    "verse": "Die Skrif s\u00ea:\n\u201cJulle moet niks met die sonde te doen h\u00ea nie, want God het niks daarmee te doen nie.\u201d"
                },
                "17": {
                    "verse_nr": "17",
                    "verse": "Julle ken mos julle Vader met wie julle so in gebed praat. Hy trek niemand voor nie. Wat vir Hom saak maak, is of iemand vir Hom leef of nie. Laat julle hele lewe dus vertel van die respek wat julle vir God het."
                },
                "18": {
                    "verse_nr": "18",
                    "verse": "Julle is nie mense wat net vir hierdie w\u00eareld leef en vir wat julle daaruit kan kry nie. Dinge het mos heeltemal vir julle verander. Vroe\u00ebr was julle, soos julle voorouers, mense wat in \u2019n geestelike tronk gesit het. Soos mense vasgevang agter tralies het julle \u2019n doellose en le\u00eb lewe gelei."
                },
                "19": {
                    "verse_nr": "19",
                    "verse": "Toe het Jesus die boete kom betaal wat die geestelike tronkdeure vir julle laat oopswaai het. Julle kon weer regtig begin lewe. Hy het nie die boete met goud of sakke vol geld betaal nie, want sulke goed sal later hulle waarde verloor. Nee, Hy het met sy eie bloed betaal, en wat \u2019n groot prys was dit nie!"
                },
                "20": {
                    "verse_nr": "20",
                    "verse": "God self het baie lank terug, voor die w\u00eareld nog gemaak is, besluit dat Jesus dit sou doen. Hy moes die volmaakte Lam vir die perfekte offer wees, sonder enige fout. \u2019n Beter offer kan daar nie wees nie. Julle het nou die voorreg om te sien hoe God sy plan hier aan die einde ter wille van julle uitvoer."
                },
                "21": {
                    "verse_nr": "21",
                    "verse": "Julle kan op God vertrou, omdat julle gesien het wat Hy vir Jesus gedoen het. Hy het Jesus uit die dood opgewek en aan Hom eer en baie ho\u00eb status gegee. Net God kan dit doen. Julle kan God dus vertrou. Julle kan maar seker weet dat Hy dit alles iewers in die toekoms ook met julle sal doen."
                },
                "22": {
                    "verse_nr": "22",
                    "verse": "Julle moet lojaal wees teenoor mekaar en mekaar help waar julle ook al kan. Julle luister nou nie meer na verkeerde dinge nie. Julle lewe nou mos graag soos God van julle verwag en volgens wat vir Hom reg is. Hy verwag dat julle in liefde lojaal teenoor mekaar sal wees, reg om mekaar te help en te dien wanneer dit ook al nodig mag wees. Julle moenie allerhande bymotiewe h\u00ea nie, maar moet opreg wees. God self het julle mos sy kinders gemaak."
                },
                "23": {
                    "verse_nr": "23",
                    "verse": "Toe julle sy boodskap gehoor het, het julle die nuwe lewe saam met God leer ken, \u2019n lewe wat nooit sal ophou nie. Dit is vir ewig waar."
                },
                "24": {
                    "verse_nr": "24",
                    "verse": "Die Skrif s\u00ea nie verniet nie:\n\u201cElke mens is slegs soos \u2019n grashalmpie. Dit is met mense nie anders as met \u2019n blom in die veld nie. Die grashalmpie verdroog maklik en die blom se blaartjies val na \u2019n rukkie nutteloos op die grond. Dit is so tydelik."
                },
                "25": {
                    "verse_nr": "25",
                    "verse": "Maar die Woord van die Here sal altyd waar bly.\u201d\nHierdie \u201cWoord\u201d is die goeie boodskap oor Jesus wat julle gehoor het."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Maak julle lewe skoon. Raak ontslae van slegte en oneerlike dinge. Moenie agter iemand se rug iets anders wees as wat julle voor hom is nie. Jaloesie bring julle niks in die sak nie, en om sleg te praat van ander nog minder."
                },
                "2": {
                    "verse_nr": "2",
                    "verse": "\u2019n Babatjie wat pas gebore is, is dors vir \u2019n bietjie melk. Net so moet julle altyd die skoon, geestelike melk wil h\u00ea. Dit sal julle geestelik groot en sterk laat word as mense wat God s\u2019n is."
                },
                "3": {
                    "verse_nr": "3",
                    "verse": "Julle het mos al \u2019n voorsmaak gehad van hoe goed die Here is."
                },
                "4": {
                    "verse_nr": "4",
                    "verse": "Kom na Jesus toe. Ek wil die voorbeeld gebruik van \u2019n huis wat gebou word. Jesus kan vergelyk word met \u2019n steen (behalwe dat Hy leef). Die mense wou Hom nie vir die bou van die huis gebruik nie. God het egter daardie Steen tussen al die ander uitgekies. God het geweet dat daardie Steen baie werd is en het Hom op die beste plek in die huis ingebou."
                },
                "5": {
                    "verse_nr": "5",
                    "verse": "Julle moet ook sulke goeie, lewende stene wees sodat God julle in die geestelike huis kan inbou.\nDit is maar \u2019n ander manier om te s\u00ea dat julle mense moet wees wat die Here elke oomblik van julle lewe dien. So kan God sy hand deur julle na ander uitsteek en kan ander sy hand deur julle voel.\nDoen en gee vir die Here dit waarvan Hy hou, want Jesus maak dit vir julle moontlik."
                },
                "6": {
                    "verse_nr": "6",
                    "verse": "Ons lees in die Skrif dat God lank gelede al ges\u00ea het:\n\u201cKyk mooi, in Sion bou Ek \u2019n steen in. Ek self het die steen gekies en dit op die belangrikste plek in die hele gebou gesit. Iemand wat op di\u00e9 steen vertrou, sal nooit daaroor jammer hoef te wees nie.\u201d"
                },
                "7": {
                    "verse_nr": "7",
                    "verse": "As jy op Jesus vertrou, deel jy in hierdie eer van Hom. Vir hulle wat hulle nie aan Hom steur nie, s\u00ea die Skrif:\n\u201cDie steen wat die bouers nie wou h\u00ea nie, juis daardie steen het die belangrikste steen in die hele gebou geword.\u201d"
                },
                "8": {
                    "verse_nr": "8",
                    "verse": "En:\n\u201cHy is soos \u2019n klip waaroor \u2019n mens val en soos \u2019n rots waarteen jy vasloop en val.\u201d\nHulle struikel en val, omdat hulle hulle nie aan God se woorde steur nie. Dit kan \u2019n mens ook van hulle verwag. God het vooraf geweet en besluit dat dit so sou wees."
                },
                "9": {
                    "verse_nr": "9",
                    "verse": "Van julle is net die teenoorgestelde egter waar.\nGod het julle in die besonder vir Hom gekies. Julle is die mense wat Hy aangestel het sodat die groot Koning, God, op \u2019n besondere manier en reg gedien kan word. God self het julle sy besondere mense gemaak.\nJulle behoort aan Hom en aan Hom alleen. Daarom moet julle die groot en goeie dinge wat Hy vir julle gedoen het, aan almal vertel. Uit die donker van julle sondes het Hy julle geroep om na die helder lig te kom waar Hy is."
                },
                "10": {
                    "verse_nr": "10",
                    "verse": "Voorheen was julle soos boemelaars met wie niemand iets te doen wou h\u00ea nie, maar nou is julle God se mense. Julle het voorheen nie geweet wat liefde en goedheid regtig beteken nie, maar julle het by God daardie liefde en goedheid leer ken."
                },
                "11": {
                    "verse_nr": "11",
                    "verse": "My liewe vriende, julle is slegs besoekers in hierdie w\u00eareld. Eintlik kuier julle net \u2019n rukkie hier. Onthou dit, want daar is allerhande verkeerde dinge in die w\u00eareld wat net wag om julle geestelike lewe heeltemal deurmekaar te krap. Oppas daarvoor. Moenie die verkeerde dinge die geringste kans in julle lewe gee nie."
                },
                "12": {
                    "verse_nr": "12",
                    "verse": "Tree daarom altyd reg op voor die mense wat nie aan Jesus behoort nie, al gaan hulle vreeslik te kere omdat julle kamma nie die dinge doen wat hulle verwag julle moet doen nie. Hulle sal die goeie dinge wat julle doen, nie kan miskyk nie. Wanneer God weer kom, sal hulle beslis nie anders kan nie as om te erken dat Hy die Een is wat groot en belangrik is."
                },
                "13": {
                    "verse_nr": "13",
                    "verse": "Moenie teen die re\u00ebls en wette van julle aardse regeerders in opstand kom nie. Gehoorsaam dit maar, want dan sal die Here nie in die skande gesteek word nie. Dit maak nie saak of die wette uit die hoogste politieke vergaderings kom of"
                },
                "14": {
                    "verse_nr": "14",
                    "verse": "van die polisie af wat hier onder ons die kwaaddoeners moet vang en die goeie mense moet beskerm nie."
                },
                "15": {
                    "verse_nr": "15",
                    "verse": "Die Here het \u2019n plan daarmee as julle elke dag so positief leef. Deur die regte dinge te doen sal julle al die kritiek stilmaak van mense wat lelike dinge oor julle s\u00ea. Hulle weet in elk geval nie waarvan hulle praat nie."
                },
                "16": {
                    "verse_nr": "16",
                    "verse": "God het julle vry mense gemaak. Julle moet dit egter nie as verskoning gebruik om te leef net soos julle wil nie, reg of verkeerd. Nee, julle vryheid kan nooit van julle mense maak wat nie in alles na God luister en nie maak soos Hy wil h\u00ea nie."
                },
                "17": {
                    "verse_nr": "17",
                    "verse": "Behandel almal met wie julle te doen kry beleefd en gemanierd. Teenoor julle mede-Christene moet julle liefdevol en lojaal wees. Erken en eer God as die groot en magtige Heerser, maar respekteer ook die leier van julle aardse regering."
                },
                "18": {
                    "verse_nr": "18",
                    "verse": "Julle wat vir ander werk, luister na hulle. Wees goeie werkers en behandel julle meerderes met respek. Dit word nie net van julle verwag as julle werkgewers goed is en julle help nie, maar ook as hulle julle sleg behandel, veral as hulle julle treiter omdat julle Christene is."
                },
                "19": {
                    "verse_nr": "19",
                    "verse": "Wat regtig saak maak, is dat julle liewer maar hierdie onbillike optrede van julle meerderes moet verdra sodat God nie in die gang van sake in die skande gesteek word nie."
                },
                "20": {
                    "verse_nr": "20",
                    "verse": "As julle onder straf deurloop omdat julle verbrou het, het julle dit mos verdien."
                },
                "21": {
                    "verse_nr": "21",
                    "verse": "As julle egter niks verkeerds gedoen het nie en nogtans gestraf word, lyk die prentjie anders. As julle nie dan self lelik begin optree nie, maar die onbillike optrede van julle werkgewer met goeie dade te bowe kom, doen julle iets waarop God trots sal wees."
                },
                "22": {
                    "verse_nr": "22",
                    "verse": "As Christene word daar van julle verwag om soos Jesus te leef. Hy het vir julle \u2019n voorbeeld gestel hoe julle moet leef. Leef soos Hy geleef het.\nOnthou dan, Hy het vir julle gely en nooit iets gedoen waarvan God nie gehou het nie. Wat Hy ges\u00ea het, kan julle maar altyd glo."
                },
                "23": {
                    "verse_nr": "23",
                    "verse": "Hy het mense wat lelike dinge vir Hom ges\u00ea het, nie terugbeledig nie. Toe hulle Hom seergemaak het, het Hy nie ges\u00ea dat Hy hulle gaan terugkry nie. Hy was tevrede om alles in God se hande te los. God sal daarvoor sorg dat wat moet gebeur, sal gebeur."
                },
                "24": {
                    "verse_nr": "24",
                    "verse": "Jesus het aan die kruis gesterf. Dit het Hy gedoen om die skuld uit die weg te ruim wat julle voor God opgegaar het deur al die verkeerde dinge wat julle gedoen het. Hy wil egter graag h\u00ea dat julle reg sal leef soos God van julle verwag en dat julle nie verkeerde dinge sal doen nie. Om dit so te stel: omdat Jesus vir julle gely het, hoef julle nie self vir julle sonde voor God te betaal nie. Nee, julle hoef slegs voluit vir God te leef."
                },
                "25": {
                    "verse_nr": "25",
                    "verse": "Julle was soos skape wat verdwaal het, maar nou het julle julle pad terug gekry tot by julle Skaapwagter. Hy sal julle goed oppas en mooi vir julle sorg."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Dieselfde geld ook vir vroue. Wees \u2019n goeie vrou vir jou man. Doen wat hy van jou verwag. Die manier waarop julle in die gesin leef, is belangrik. As daar byvoorbeeld \u2019n man is wat nie na die Woord van God wil luister nie"
                },
                "2": {
                    "verse_nr": "2",
                    "verse": "moet die manier waarop jy as vrou leef, hom oortuig dat dit waarin jy glo, die waarheid is. Jou lewe praat baie harder as jou woorde. Dit is eintlik nie eens nodig om baie met jou man oor God te praat as jy leef soos Hy wil h\u00ea nie. So sal jy vir jou man wys hoe wonderlik God is."
                },
                "3": {
                    "verse_nr": "3",
                    "verse": "Ek vra julle: Wanneer is \u2019n vrou regtig mooi? Vir \u2019n Christen sit skoonheid nie aan die buitekant nie, maar dit kom van binne. Moenie julle te veel daaroor bekommer of julle klere in die mode is en julle hare pragtig versorg is nie. Mooi juweliersware is ook nie nodig om julle mooi te maak nie."
                },
                "4": {
                    "verse_nr": "4",
                    "verse": "Nee, \u2019n vrou se eintlike skoonheid kom van binne af. Hoe mooi is dit nie as \u2019n vrou sag en vriendelik optree nie! Of \u2019n vrou nou oud of jonk is, hierdie soort mooiheid kan jy nie van haar af wegvat nie. In God se o\u00eb is dit die kosbaarste juwele wat \u2019n vrou kan dra."
                },
                "5": {
                    "verse_nr": "5",
                    "verse": "In die ou tyd het die vroue wat God getrou met alles gedien het, hulle ook so mooi gemaak. Hulle was goeie vroue wat na hulle man geluister het."
                },
                "6": {
                    "verse_nr": "6",
                    "verse": "Dink aan Sara as voorbeeld. Sy het na Abraham geluister en erken dat hy die leiding in die gesin moes neem. As julle reg leef en nie toelaat dat mense julle bangmaak of verkleineer as julle vir God leef nie, behoort julle soos Sara ook aan God se geestelike gesin."
                },
                "7": {
                    "verse_nr": "7",
                    "verse": "Net so moet \u2019n man hom goed gedra in sy gesin. Jy moet altyd mooi optree teenoor jou vrou en haar nie seermaak of ongeskik met haar wees nie. Onthou, sy kan haarself nie so goed beskerm en verdedig soos jy kan nie. Net soos vir jou, het God ook vir vroue die ewige lewe uit genade gegee. As jy so leef, sal jy baie rustig met God in gebed kan praat sonder dat jou gewete jou pla."
                },
                "8": {
                    "verse_nr": "8",
                    "verse": "Vir julle almal kom dit hierop neer: moenie dwarstrekkerig wees en elkeen sy eie kop volg nie. Wees sensitief vir mekaar se gevoelens. Soos jy jou eie broer of suster liefhet, moet julle mekaar liefh\u00ea. Gee vir mekaar om en moenie te veel van jouself dink ten koste van ander nie."
                },
                "9": {
                    "verse_nr": "9",
                    "verse": "As iemand lelik teenoor jou optree, moet jy nie op jou beurt lelik wees nie. Hou jou skerp tong in, al beledig iemand jou. God het julle die spesiale opdrag gegee om liewer mooi te praat van ander mense en om God te vra om vir hulle goed te wees. As julle dit doen, sal julle ook van God al die goeie dinge kry wat Hy beloof het."
                },
                "10": {
                    "verse_nr": "10",
                    "verse": "Daar staan mos geskryf:\n\u201cWie van die lewe hou en die beste daaruit wil haal, moet \u2019n wag voor sy mond sit. Hy moet nie lelik praat of hom met allerhande liegstories ophou nie."
                },
                "11": {
                    "verse_nr": "11",
                    "verse": "Hy moet wegbly van alles wat verkeerd is en elke kans aangryp om die goeie te doen.\n\u201cBewaar altyd die vrede; dit moet julle lewenstyl wees, want die Here sorg vir die mense wat reg leef en Hy luister graag wanneer hulle met Hom in gebed praat.\n\u201cDie Here dink niks van mense wat hulle heeltyd met verkeerde dinge ophou nie.\u201d"
                },
                "12": {
                    "verse_nr": "12",
                    "verse": "As julle regtig probeer om goed te leef, sal mense julle gewoonlik nie sleg behandel nie."
                },
                "13": {
                    "verse_nr": "13",
                    "verse": "As julle regtig probeer om goed te leef, sal mense julle gewoonlik nie sleg behandel nie."
                },
                "14": {
                    "verse_nr": "14",
                    "verse": "Maar as julle moet swaarkry juis omdat julle doen wat reg is, is julle eintlik gelukkig. Moet net nie vir mense bang word en die kluts kwytraak nie."
                },
                "15": {
                    "verse_nr": "15",
                    "verse": "Julle moet eerder wys dat daar in julle lewe net vir Een plek is, naamlik vir Christus, die Here. As iemand julle uitvra oor die dinge wat God julle beloof het en waarna julle so uitsien, gryp die kans aan. Vertel hulle daarvan."
                },
                "16": {
                    "verse_nr": "16",
                    "verse": "Doen dit mooi, met eerbied vir God, sonder om windmakerig te wees. Sorg dat julle altyd doen wat julle weet reg is. Dit sal die mense wat so lelik van julle praat omdat julle Christelik optree, belaglik maak, juis omdat hulle julle probeer swartsmeer."
                },
                "17": {
                    "verse_nr": "17",
                    "verse": "As God dit toelaat dat ongelowige mense julle sleg behandel, is dit darem baie beter dat hulle dit doen omdat julle goed en reg optree, soos Christene behoort op te tree, eerder as dat hulle julle so behandel omdat julle julle sleg gedra."
                },
                "18": {
                    "verse_nr": "18",
                    "verse": "Dit het met Jesus ook gebeur. Self het Hy niks verkeerds gedoen nie, maar Hy moes vir altyd vir ander se verkeerde optrede sterf. Die Een wat niks verkeerds gedoen het nie, moes so vir al die verkeerde dinge van ander betaal. So het Hy dit egter vir ons reggekry om by God uit te kom. Sy menslike liggaam is wel doodgemaak, maar die Gees het Hom lewendig gemaak."
                },
                "19": {
                    "verse_nr": "19",
                    "verse": "Deur die Gees is Hy na die geeste toe wat opgesluit is en wag vir die oordeel. Vir hulle het Hy gaan vertel dat Hy gewen het en leef. Weet julle wie is hierdie geeste?"
                },
                "20": {
                    "verse_nr": "20",
                    "verse": "Dit is die mense wat lank terug in Noag se tyd geleef het. God was destyds darem baie geduldig met daardie mense. God het hulle \u2019n unieke kans gegee terwyl Noag sy skip gebou het. Tog wou hulle nie hoor nie. Hulle het maar aangehou om hulle nie aan God te steur nie. Uiteindelik, toe die re\u00ebn begin uitsak, is daar net \u2019n handjie vol mense die skip in, agt in totaal. Hulle was toe die enigstes wat uit daardie groot vloed gered is."
                },
                "21": {
                    "verse_nr": "21",
                    "verse": "Hierdie dinge is eintlik vir ons \u2019n voorbeeld van wat op geestelike gebied by die doop gebeur. Daar skei die paaie van die mense wat gered word en di\u00e9 wat nie gered word nie. Dit gaan nie oor vuilgoed wat die water van jou liggaam afwas nie. Dit gaan eerder oor dit wat binne-in jou gebeur. Dit gaan daaroor dat jy God opreg vra om alles weg te vat wat jou skuldig laat voel. Dit is moontlik omdat Jesus uit die graf opgestaan het en leef."
                },
                "22": {
                    "verse_nr": "22",
                    "verse": "Hy is na God toe en daar sit Hy op die ereplek direk langs God. Van daar heers Hy oor alles en almal. Selfs die onsigbare magte en die engele staan onder sy gesag."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Jesus het as mens hier op aarde ook baie gely. As julle swaarkry, moet julle net soos Hy maak. Sy voorbeeld moet julle sterk maak. Iemand wat so swaarkry as mens, hou hom nie meer met die sonde op nie."
                },
                "2": {
                    "verse_nr": "2",
                    "verse": "Sy ingesteldheid in die lewe is anders. Hy hardloop nie die hele tyd agter sy eie neus aan en doen net wat vir hom as mens lekker is nie. Nee, al wat \u2019n Christen graag die res van sy lewe wil doen, is dit wat God - en nie mense nie - gelukkig sal maak. Kyk net hoe \u2019n groot deel van julle lewe het julle reeds gemors deur julle op te hou met die dinge van die mense wat God nie ken nie."
                },
                "3": {
                    "verse_nr": "3",
                    "verse": "Ek praat nou van daardie tyd toe julle alle ordentlikheid en re\u00ebls oorboord gegooi en net gedoen het waarvoor julle lus was. Julle het julle papdronk gedrink en wilde sekspartytjies gehou. Wat \u2019n afskuwelike, afgodiese lewe is dit nie!"
                },
                "4": {
                    "verse_nr": "4",
                    "verse": "Die mense wat so sonder God leef, vra waarom julle skielik nie meer die lelike dinge saam met hulle geniet nie. Hulle praat baie lelik van julle en sleep julle naam deur die modder. Maar moenie moedeloos word nie."
                },
                "5": {
                    "verse_nr": "5",
                    "verse": "Hierdie mense sal eendag voor God moet gaan staan. Hy sal besluit wat met hulle sal gebeur. Dit maak nie saak of iemand nog leef en of hy al dood is wanneer God kom oordeel nie, almal sal voor God moet staan."
                },
                "6": {
                    "verse_nr": "6",
                    "verse": "Dit is waarom die boodskap van Jesus se oorwinning ook gebring is aan die mense wat reeds dood is. Hulle het wel liggaamlik doodgegaan (wat eintlik ons almal se straf op die sonde is), maar hulle gees sal die lewe kry wat God vir hulle sal gee."
                },
                "7": {
                    "verse_nr": "7",
                    "verse": "Dit is nou nie meer lank voor die w\u00eareld soos ons dit ken tot \u2019n einde gaan kom nie. Onthou dit elke oomblik en dink daaroor na. Sorg dat julle weet wat aangaan sodat julle sinvol met God kan praat in gebed."
                },
                "8": {
                    "verse_nr": "8",
                    "verse": "Daar is niks so belangrik as dat julle mekaar liefhet asof julle eie lewe daarvan afhang nie.\nDie liefde sien ander se foute oor en gaan nie daaroor te kere nie."
                },
                "9": {
                    "verse_nr": "9",
                    "verse": "As iemand by jou opdaag en jou hulp nodig het, help hom met \u2019n glimlag sonder om onderlangs te kla of te brom."
                },
                "10": {
                    "verse_nr": "10",
                    "verse": "God het aan elkeen van julle uitsonderlike talente gegee. Moenie dink dit is julle wat so goed is nie. Nee, dit is God wat eintlik so goed vir julle is. Daarom moet julle julle talente gebruik om ander te help. Soos iemand wat in \u2019n huis aangestel is om ander te bedien, moet julle in God se geestelike huis al die wonderlike gawes onder mekaar uitdeel wat Hy vir ons gegee het sonder dat ons dit eintlik verdien."
                },
                "11": {
                    "verse_nr": "11",
                    "verse": "Byvoorbeeld, as een van julle preek, moet dit wees asof God deur hom praat. As iemand \u2019n ander persoon help wat hulp nodig het, moet hy dit doen uit die krag wat God hom sal gee. Op di\u00e9 manier sal almal God se grootheid kan sien en sal Hy die eer vir alles kry, omdat Jesus dit vir ons moontlik gemaak het om al hierdie dinge te doen. Almal sal Hom erken as die Een wat in alles groot en sterk is, nie net vandag nie, maar vir ewig en altyd. Daarvan kan julle seker wees."
                },
                "12": {
                    "verse_nr": "12",
                    "verse": "My liewe vriende, as dit so swaar met julle gaan dat julle dit byna nie meer kan hou nie, moenie sommer daaruit aflei dat julle godsdiens daarmee heen is nie. Christene moet ook swaarkry."
                },
                "13": {
                    "verse_nr": "13",
                    "verse": "Dink maar aan Jesus. Hy het baie swaargekry. Julle moet eerder bly en opgewonde wees dat julle soos Hy is, al is dit ook dat julle soos Hy kan swaarkry omdat julle Christene is. Dink net hoe bly julle gaan wees wanneer Hy weer kom en almal dan sien hoe groot en belangrik Hy regtig is."
                },
                "14": {
                    "verse_nr": "14",
                    "verse": "As mense lelik met julle praat omdat julle Jesus s\u2019n is, moet julle bly wees. Dit is vir julle \u2019n bewys dat God se Gees, wat groot en belangrik is, in julle lewe aan die werk is en dat mense dit raaksien."
                },
                "15": {
                    "verse_nr": "15",
                    "verse": "Dit is egter heeltemal \u2019n ander saak as julle in die moeilikheid kom omdat julle iemand doodgemaak of \u2019n ander se goed gesteel het, sommer afstootlik opgetree of net skoor gesoek het."
                },
                "16": {
                    "verse_nr": "16",
                    "verse": "As mense julle egter treiter omdat julle Christene is, hoef julle nie een oomblik skaam te voel nie. S\u00ea eerder vir God dankie en maak sy Naam groot omdat julle Christene genoem mag word."
                },
                "17": {
                    "verse_nr": "17",
                    "verse": "Dit is nou die tyd vir God om soos \u2019n regter te s\u00ea wat Hy van elkeen dink. Hy gaan begin met die gelowiges wat sy kinders is. As selfs ons voor God moet gaan staan soos voor \u2019n regter in die hof, hoe vreesaanjaend en verskriklik sal dit nie vir di\u00e9 mense wees wat hulle hele lewe lank die rug vir God en sy goeie boodskap gedraai het nie."
                },
                "18": {
                    "verse_nr": "18",
                    "verse": "As die mense wat volgens God se wil geleef het beswaarlik gered word, wat wag dan nie op die mense wat God misken en sleg geleef het nie?"
                },
                "19": {
                    "verse_nr": "19",
                    "verse": "As \u2019n mens al di\u00e9 dinge in gedagte hou, moet die mense wat swaarkry omdat dit deel van God se plan met hulle is, Hom heeltemal vertrou met wat in hulle lewe gebeur. God het hulle immers gemaak en sal hulle nie in die steek laat nie. Hulle moet net op die regte pad bly deur goed te doen."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Vir die kerkleiers onder julle wil ek iets besonders s\u00ea. Ek self is ook \u2019n kerkleier wat vir ander van die lyding van Jesus vertel. Wanneer Jesus weer kom, sal ek ook die eer kry wat Hy aan gelowiges gaan gee. Ek weet dus waarvan ek praat."
                },
                "2": {
                    "verse_nr": "2",
                    "verse": "Pas die mense wat aan God behoort goed op, want julle moet as hulle leiers vir hulle sorg. Sorg mooi vir hulle. Dit moet nie vir julle \u2019n las wees asof iemand julle dwing nie. Nee, julle moet dit doen omdat julle dit graag wil doen en dit vir julle lekker is. Julle moenie vra wat julle daardeur gaan ontvang nie, maar liewer wat julle kan gee deur vir ander iets te beteken. God wil dit so h\u00ea."
                },
                "3": {
                    "verse_nr": "3",
                    "verse": "Moenie baasspelerig wees nie, maar lei die medegelowiges eerder deur die goeie voorbeeld wat julle stel."
                },
                "4": {
                    "verse_nr": "4",
                    "verse": "Wanneer Jesus, die Een wat so goed vir ons almal sorg, weer kom, sal Hy julle soos konings behandel. Hy sal julle die eer gee wat net konings kry en niemand sal dit van julle kan wegvat nie."
                },
                "5": {
                    "verse_nr": "5",
                    "verse": "Ek het ook iets besonders om vir die jonger mense te s\u00ea. Luister na die leiers in die gemeente. Julle moet mekaar help waar hulp nodig is sonder om te vra wat dit julle gaan kos. Moenie te veel van julleself dink nie, maar ken liewer julle plek. Daar staan mos geskryf:\n\u201cGod is nie aan die kant van mense wat te veel van hulleself dink nie; Hy is goed vir mense wat tevrede met hulleself is sonder om windmakerig te wees.\u201d"
                },
                "6": {
                    "verse_nr": "6",
                    "verse": "Plaas julle hele lewe in die hand van God, in totale afhanklikheid van Hom. Wanneer die tyd daar is, sal Hy julle \u2019n ereplek by Hom gee."
                },
                "7": {
                    "verse_nr": "7",
                    "verse": "Neem al die dinge waaroor julle julle bekommer of wat julle omkrap na God toe, want Hy self is die Een wat vir julle sorg."
                },
                "8": {
                    "verse_nr": "8",
                    "verse": "In die geestelike stryd moet julle op en wakker wees. Julle het \u2019n gevaarlike vyand, die duiwel. Hy loop rond soos \u2019n honger leeu wat iemand soek om te verskeur. As hy julle aanval, moet julle met julle geloof in die Here terugveg."
                },
                "9": {
                    "verse_nr": "9",
                    "verse": "Moenie toelaat dat hy julle geestelike fondamente skud nie. Laat d\u00edt vir julle \u2019n troos wees: daar is Christene oor die hele w\u00eareld wat as Christene dieselfde dinge as julle ly omdat hulle dieselfde stryd as julle stry."
                },
                "10": {
                    "verse_nr": "10",
                    "verse": "Hierdie swaarkry as Christene sal nie meer so lank aanhou nie. Daarvoor sal God sorg. Dit is immers Hy wat soveel goeie geskenke vir ons gee sonder dat ons dit verdien. Hy het Christus Jesus gestuur, deur wie God ons ook uitnooi om vir altyd sy eregaste te wees. Al ly julle nou \u2019n rukkie, sal God self vir julle julle ereplek by Hom gee. Hy sal vir julle al die krag gee wat julle nodig het, sodat niks en niemand dan meer iets aan julle sal kan doen nie."
                },
                "11": {
                    "verse_nr": "11",
                    "verse": "Hy kan dit doen, want al die krag behoort aan Hom, nou en vir altyd. Daaraan hoef niemand eens te twyfel nie."
                },
                "12": {
                    "verse_nr": "12",
                    "verse": "Silvanus het my gehelp om hierdie kort briefie aan julle te skryf. Hy is \u2019n mede-Christen op wie \u2019n mens kan staatmaak. My doel met die brief is om julle moed in te praat deur julle weereens aan alles te herinner wat ons God vir ons gee sonder dat ons dit verdien. Dit is ware genade. Gryp dit met albei hande vas en moet dit nooit los nie."
                },
                "13": {
                    "verse_nr": "13",
                    "verse": "Julle sustergemeente in Babilon (Rome) stuur groete, asook Markus, wat vir my soos \u2019n seun is."
                },
                "14": {
                    "verse_nr": "14",
                    "verse": "Vou mekaar toe in Christelike liefde. Mag God aan julle groot rustigheid en vrede hier diep in julle binneste gee, aan almal van julle wat Christene is."
                }
            }
        }
    }
}