{
    "version": "DB",
    "book_name": "1 John",
    "book_nr": "62",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Alles het by Hom begin. Voor alles was Hy al daar.\nWat Jesus kom vertel het, het ons met ons eie ore by Hom gehoor. Ons het Hom met ons eie o\u00eb gesien. Ons het mooi dopgehou wat Hy gedoen het. Ons kon aan Hom vat en het ook inderdaad met ons hande aan Hom geraak. Wanneer ons dus oor Jesus praat, is ons seker waarvan ons praat."
                },
                "2": {
                    "verse_nr": "2",
                    "verse": "Maar wie is hierdie Jesus van wie ons praat? Dit gaan oor die Een wat ons kom vertel het waar om die ewige lewe te kry. Hy self het die ewige lewe. Daarom kan ons Hom \u201cLewe\u201d noem. Die \u201cLewe\u201d het na ons toe gekom. Ons het Hom goed dopgehou. Wat ons gesien het, het ons oortuig dat Jesus nie alleen die ewige lewe het nie, maar dit ook vir ons kan en wil gee. Omdat niemand so naby die hemelse Vader staan as juis Hy nie, kan Hy dit doen."
                },
                "3": {
                    "verse_nr": "3",
                    "verse": "Wat ons gesien en gehoor het, het ons so be\u00efndruk dat ons julle eenvoudig daarvan moet vertel. Julle weet mos van die geestelike familie van die hemelse Vader en sy Seun, Jesus Christus. Ons behoort nou aan daardie familie. Ons wil so graag h\u00ea dat julle ook deel daarvan moet word."
                },
                "4": {
                    "verse_nr": "4",
                    "verse": "As d\u00edt kan gebeur, sal ons baie bly wees. Daarom skryf ons aan julle."
                },
                "5": {
                    "verse_nr": "5",
                    "verse": "Jesus het vir ons belangrike dinge kom s\u00ea. Ons het mooi na Hom geluister. Wat Hy vir ons ges\u00ea het, vertel ons nou weer vir julle. God kan vergelyk word met die lig wat skyn. Soos die lig die duisternis verdryf, so verdryf die teenwoordigheid van God die Bose heeltemal."
                },
                "6": {
                    "verse_nr": "6",
                    "verse": "Hou dit nou in gedagte vir die volgende vraag: As ons rondvertel dat ons deel van God se intieme familie is, maar ons dade verklap die teenoorgestelde, wat maak dit van ons? Dit maak van ons skaamtelose leuenaars! Dit is soos mense wat s\u00ea hulle hou net van die lig, maar as jy hulle soek, sit hulle in die donker. So weerspie\u00ebl ons mos nie die waarheid en egtheid wat eie aan \u2019n kind van God die Almagtige is nie."
                },
                "7": {
                    "verse_nr": "7",
                    "verse": "Ons is alleen deel van hierdie hegte familie van God as ons optrede presies is soos God dit van ons verwag.\nMaar wat nou daarvan as ons iets doen waarvan God nie hou nie? vra jy dalk. Wel, dit is juis God se Seun, Jesus, se offerbloed wat ons geestelik silwerskoon was - daar bly nie een sonde oor nie! Dit beteken dat ons rein voor God kan staan."
                },
                "8": {
                    "verse_nr": "8",
                    "verse": "Ja-nee, moet my nie verkeerd verstaan nie: as ons wil voorgee dat ons nooit sonde doen nie, slaan ons die bal heeltemal mis. Wie dit s\u00ea, praat nie die waarheid nie."
                },
                "9": {
                    "verse_nr": "9",
                    "verse": "As ons egter voor God erken dat ons foute gemaak het en nooit weer dieselfde foute wil maak nie, sal God van sy kant af heeltemal van ons sondes vergeet. Hy sal ons ook geestelik skoon was van alles waarvan Hy nie hou nie.\nGlo dit maar, want God bly getrou aan sy beloftes en doen wat reg is."
                },
                "10": {
                    "verse_nr": "10",
                    "verse": "Dan is daar nog van ons wat wil beweer dat ons nie foute maak of sonde doen nie. Verbeel jou! Deur dit te s\u00ea maak hulle van niemand anders nie as God self \u2019n leuenaar! H\u00falle verstaan nou regtig niks van God se boodskap nie."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "My liewe kinders, daar is \u2019n goeie rede waarom ek hierdie dinge aan julle skryf. Julle moet nooit iets doen waarvan God nie hou nie. As een van ons egter wel so \u2019n fout maak, kan ons daarvan seker wees: ons het Iemand wat ons op \u2019n baie besondere manier sal help."
                },
                "2": {
                    "verse_nr": "2",
                    "verse": "Hy sal vir ons gaan mooipraat by ons hemelse Vader. Ek praat natuurlik van Jesus Christus. Hy is die ideale Een om dit te doen, want die verhouding tussen Hom en die Vader is baie goed. Omdat Jesus dit vra, sal die Vader ons sondes oorsien. Jesus Christus is nie net bereid om dit vir \u00f3ns te vra nie, maar ook vir elke mens op aarde wat bereid is om na Hom toe te kom."
                },
                "3": {
                    "verse_nr": "3",
                    "verse": "Maar ons kan ons afvra: Hoe kan ons seker weet dat ons Hom so goed ken dat Hy dit alles vir ons sal doen? Wel, as ons graag doen wat Hy van ons vra, kan ons seker wees."
                },
                "4": {
                    "verse_nr": "4",
                    "verse": "Daarteenoor is iemand wat beweer: \u201cEk ken Hom baie goed,\u201d maar nie doen wat Jesus vra nie, natuurlik \u2019n leuenaar. So iemand kan nie eens \u201cwaarheid\u201d spel nie."
                },
                "5": {
                    "verse_nr": "5",
                    "verse": "Die liefde wat God gee, blom en bloei juis in hom wat gehoorsaam luister na wat Jesus wil h\u00ea."
                },
                "6": {
                    "verse_nr": "6",
                    "verse": "Ons moet dus nie net praat oor wat Hy wil h\u00ea nie. Ons moet elke dag daarvan werk maak om presies so te leef soos Jesus geleef het. So kan ons seker wees dat ons deel van God se familie is en bly."
                },
                "7": {
                    "verse_nr": "7",
                    "verse": "My geliefde vriende, dit is nie \u2019n klomp nuwe dinge wat ek nou skielik van julle vra nie. Dit gaan oor die ou, bekende dinge wat God van sy kinders verwag. Vandat julle die boodskap gehoor en Christene geword het, ken julle dit mos al."
                },
                "8": {
                    "verse_nr": "8",
                    "verse": "Maar wat ek wel doen, is om julle weer aan die vars en nuwe kant van God se wil te herinner. Die nuutheid en egtheid daarvan sien julle in Jesus, soos ook in julleself, die gelowiges."
                },
                "9": {
                    "verse_nr": "9",
                    "verse": "Kyk mooi! God se ware lig skyn reeds helder. En wat van die duisternis? Wel, dit is vinnig aan die verdwyn."
                },
                "10": {
                    "verse_nr": "10",
                    "verse": "Hoe onderskei \u2019n mens nou iemand wat in die lig leef van iemand wat in die duisternis leef? S\u00f3"
                },
                "11": {
                    "verse_nr": "11",
                    "verse": "die persoon wat niks omgee vir sy medemens nie - al is sy woorde hoe godsdienstig en vroom - leef steeds in die duisternis. Hy is soos iemand wat in die donker voortstrompel. Hy het geen idee waarheen hy op pad is of waar hy gaan uitkom nie. Omdat dit so donker is, loop hy soos \u2019n blinde man rond. Daarteenoor leef die persoon wat sy broer of suster liefhet, voortdurend in die lig. Juis daarom struikel hy ook nie sommer nie."
                },
                "12": {
                    "verse_nr": "12",
                    "verse": "Liewe kinders, ek herinner julle weer daaraan: vir God bestaan julle sondes eenvoudig nie meer nie. Daarvoor het Jesus gesorg."
                },
                "13": {
                    "verse_nr": "13",
                    "verse": "Pa\u2019s, julle ken Hom wat alles begin het goed. Daarom is hierdie brief vir julle. Die jongmense kan ook lees wat ek skryf, want hulle het die Bose behoorlik op die neus laat kyk."
                },
                "14": {
                    "verse_nr": "14",
                    "verse": "Ek het vir julle my hand op papier gesit, kinders, omdat julle die Vader persoonlik ken; en pa\u2019s, omdat julle Hom ken wat die oorsprong van alles is. Jongmense, ek het vir julle geskryf omdat julle innerlik so sterk is. Julle se\u00ebvier altyd in die stryd teen Satan. Boonop straal God se boodskap uit alles wat julle doen."
                },
                "15": {
                    "verse_nr": "15",
                    "verse": "Moenie na die pype van hierdie w\u00eareld dans nie. Moenie lief word vir die dinge wat vir die w\u00eareld belangrik is nie. As iemand dit doen, kan hy mos nie s\u00ea dat hy lojaal teenoor die Vader is nie."
                },
                "16": {
                    "verse_nr": "16",
                    "verse": "Met w\u00eareldse dinge bedoel ek d\u00edt: dit is begeertes wat deur menslike en w\u00eareldse belange aangeblaas word sonder om met God rekening te hou; dit is om alles wat jou o\u00eb sien vir jouself te wil h\u00ea, en dit is om heeltyd net met jouself en dit wat jy het te spog.\nDi\u00e9 dinge kom nie van die Vader af nie. Dit borrel op uit die fontein van die w\u00eareld.\nMaar onthou dit: die aardse dinge is net tydelik. Daarom is al die begeertes daarna ook maar net \u2019n gejaag na wind."
                },
                "17": {
                    "verse_nr": "17",
                    "verse": "Maar die persoon wat doen wat God vra se pad loop saam met God die ewigheid in."
                },
                "18": {
                    "verse_nr": "18",
                    "verse": "My liewe kinders, die tyd na die einde toe begin nou min word. Julle het mos gehoor dat die antichris aan die kom is. Dit is die een wat dink hy kan Christus se plek inneem. Kyk \u2019n bietjie rond, daar is sommer baie sulke opponente van Christus wat skielik oral opduik. Daarom weet ons dat die tyd na die einde toe vinnig nader kom."
                },
                "19": {
                    "verse_nr": "19",
                    "verse": "Hierdie klomp mense was tot saam met ons in die gemeente, maar hulle hart was nooit by ons nie. Daar is \u2019n rede waarom ek so s\u00ea: as hulle regtig hart en siel deel van ons gemeente was, sou hulle hart en siel agter die gemeente bly staan het. Hulle sou nie sommer die gemeente die rug toegekeer het nie. Maar ook daarmee is daar \u2019n doel: almal kan nou self sien dat hulle nie deel van ons gemeente is nie. Julle verskil van hierdie mense."
                },
                "20": {
                    "verse_nr": "20",
                    "verse": "Die Heilige Gees het sy hand spesiaal op julle gel\u00ea. Julle almal weet daarom wat vir God reg en verkeerd is."
                },
                "21": {
                    "verse_nr": "21",
                    "verse": "As ek di\u00e9 brief skryf, wil ek dus nie maak asof julle nie weet wat waar is nie. Ek beklemtoon net wat julle reeds weet waar en eg is. Onthou, geen enkele leuen kan uit die waarheid gebore word nie."
                },
                "22": {
                    "verse_nr": "22",
                    "verse": "Wie dink julle gee geboorte aan leuens? Dit is natuurlik enigiemand wat weier om toe te gee dat Jesus, as mens, werklik die Messias is. So \u2019n persoon verwerp sowel die Vader as die Seun. Hy is die antichris!"
                },
                "23": {
                    "verse_nr": "23",
                    "verse": "Immers, iemand wat sy rug vir die Seun draai, kan tog nie aan die kant van die Vader wees nie. Iemand is wel aan die kant van die Vader as hy voluit agter die Seun aangaan."
                },
                "24": {
                    "verse_nr": "24",
                    "verse": "Julle moet mooi luister: die oorspronklike boodskap wat julle gehoor het, moet \u2019n groot invloed op julle uitoefen. As daardie boodskap aan julle lewe rigting gee, is dit eintlik die Seun en die Vader wat julle beheers en rig."
                },
                "25": {
                    "verse_nr": "25",
                    "verse": "Wat hou hierdie boodskap dan nou in? D\u00edt: Jesus het julle \u2019n nuwe lewe saam met God kom aanbied."
                },
                "26": {
                    "verse_nr": "26",
                    "verse": "Ek het hierdie dinge geskryf oor mense wat julle om die bos wil lei."
                },
                "27": {
                    "verse_nr": "27",
                    "verse": "Wat julle betref: julle het iets van Jesus gekry wat julle lewe totaal verander: sy Gees het by julle kom bly. So het Hy julle in sy spesiale span vir hierdie w\u00eareld gesit. Hy wil h\u00ea julle moet spesiale dinge vir Hom doen. Niemand moet julle dus allerhande dinge kom wysmaak of probeer leer nie. Die Heilige Gees is julle onderwyser en gids in alles wat waar is. Julle kan Hom maar glo, want Hy lieg nie. Steur julle daarom aan niks en niemand anders nie, behalwe aan die Gees en wat Hy julle geleer het."
                },
                "28": {
                    "verse_nr": "28",
                    "verse": "My liewe kinders, konsentreer nou daarop om baie naby aan Jesus te bly leef. Julle vra waarom. Wanneer Jesus sigbaar terugkom, sal julle dan nie so skaam hoef te voel dat julle wil weghardloop nie. Nie kop onderstebo nie, maar met oop arms sal julle Hom dan kan verwelkom."
                },
                "29": {
                    "verse_nr": "29",
                    "verse": "Julle weet mos dat Jesus se verhouding met God in elke opsig foutloos is. In alles wat Hy doen, tree Hy reg op. D\u00edt is vir julle die toets: elkeen wat so volgens God se wil reg optree, is \u2019n ware kind van God."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ons staan bekend as kinders van God. Ons \u00eds dit natuurlik ook. Ons hemelse Vader self het ons sy kinders gemaak - d\u00edt is nou liefde as daar al ooit liefde was! Maar die w\u00eareld ken ons nie. Hulle weet nie wie ons regtig is nie. Weet julle hoekom? Hulle ken God nie."
                },
                "2": {
                    "verse_nr": "2",
                    "verse": "My broers en susters vir wie ek so lief is, luister, ons is nou reeds kinders van God. Watter wonderlike dinge nog alles in die toekoms met ons gaan gebeur, is ons nie seker van nie.\nVan een ding is ons egter seker: Jesus kom weer. Dan gaan ons Hom in sy grootheid sien soos Hy regtig is en ons self gaan ook soos Hy word."
                },
                "3": {
                    "verse_nr": "3",
                    "verse": "Vertrou jy Jesus so dat jy d\u00edt van Hom verwag? Wel, maak dan Jesus se optrede die patroon van jou lewe: soos sy lewe skoon en sonder foute was, so moet joune ook wees."
                },
                "4": {
                    "verse_nr": "4",
                    "verse": "Sonde en ongehoorsaamheid aan die wil van God is presies dieselfde ding. Om sonde te doen beteken dus om God se re\u00ebls te oortree. In Jesus is daar egter geen teken van sonde nie. Ons weet dat Hy die sonde nie kan verdra nie."
                },
                "5": {
                    "verse_nr": "5",
                    "verse": "Die rede waarom Hy gekom het, was juis om die sonde te kom vernietig."
                },
                "6": {
                    "verse_nr": "6",
                    "verse": "Wie nou in \u2019n intieme verhouding met Jesus staan, sal mos nie \u2019n gewoonte daarvan wil maak om op die sonde se voorstoep te speel nie. Wie gedurig s\u00f3 agter die sonde aanloop, gee eintlik deur sy lewe te kenne: \u201cEk weet nie wie Jesus is nie; ek het Hom nog nooit gesien nie en ken Hom nie.\u201d"
                },
                "7": {
                    "verse_nr": "7",
                    "verse": "Liewe kinders, moenie toelaat dat iemand julle om die bos lei nie. Jesus se verhouding met God is reg. Net so is iemand wat gewoonlik dinge doen wat vir God reg is, se verhouding met God ook reg."
                },
                "8": {
                    "verse_nr": "8",
                    "verse": "Daarteenoor is iemand wat gedurig alles doen waarvan God nie hou nie, \u2019n kind van die duiwel. Die duiwel doen mos nog altyd dit waarvan God nie hou nie. Die Seun van God het juis aarde toe gekom om die duiwel te kom vasvat."
                },
                "9": {
                    "verse_nr": "9",
                    "verse": "Niemand wat deur God sy kind gemaak is, maak nog \u2019n gewoonte van die sonde nie. Hoe kan hy? God het so iemand mos lewendig gemaak. Ja, uit God self is hy gebore, want God is kragtig en sterk. Daarom mag die gedagte om iets te doen wat God ongelukkig maak, nie eens by \u2019n kind van God opkom nie."
                },
                "10": {
                    "verse_nr": "10",
                    "verse": "Wil julle weet wie \u2019n kind van die duiwel en wie \u2019n kind van God is? Kyk maar, iemand wat nie doen wat vir God reg is nie en sy broer of suster nie liefhet nie, is beslis nie \u2019n kind van God nie."
                },
                "11": {
                    "verse_nr": "11",
                    "verse": "\u201cOns moet mekaar liefh\u00ea!\u201d Hierdie boodskap het julle reg van die begin af gehoor."
                },
                "12": {
                    "verse_nr": "12",
                    "verse": "Moenie soos Kain wees nie. Hy het sy broer vermoor omdat hy sleg van binne was. Jy sou kon vra wat hom gedryf het om dit te doen. Wel, hulle het nie langs dieselfde vuur gesit nie. Kain het dinge gedoen wat sleg was, maar sy broer het dinge gedoen wat voor God reg was."
                },
                "13": {
                    "verse_nr": "13",
                    "verse": "Julle moet dus nie verbaas wees nie, broers, as die ongelowige w\u00eareld julle haat."
                },
                "14": {
                    "verse_nr": "14",
                    "verse": "Ons weet mos: ons was eers geestelik dood, maar ons toestand is verander. Ons lewe nou! Dit kan almal sien uit ons liefde vir ons medegelowiges. Aan die ander kant is iemand sonder liefde in die kloue van die geestelike dood."
                },
                "15": {
                    "verse_nr": "15",
                    "verse": "Elkeen wat sy broer haat, is \u2019n moordenaar. En dit weet julle, \u2019n persoon kan nie tegelyk deur moord \u2019n ander se lewe van hom wegvat en dan self vir ewig wil lewe nie."
                },
                "16": {
                    "verse_nr": "16",
                    "verse": "Wil julle weet wat liefde is? Ons het \u2019n goeie voorbeeld daarvan: Jesus Christus het Homself gegee om tot ons voordeel doodgemaak te word. Ons behoort presies dieselfde te doen. Ons moet bereid wees om ons lewe tot die voordeel van ons medegelowiges te gee."
                },
                "17": {
                    "verse_nr": "17",
                    "verse": "Byvoorbeeld, veronderstel iemand het alles wat hy nodig het. Hy kom egter agter dat \u2019n medegelowige eenvoudig nie genoeg het om oor die weg te kom nie. Wat nou gemaak? Wel, as die persoon wat genoeg het, meen die nood van die ander een raak hom nie en ongevoelig daarby verbykyk, flits die rooi ligte. Daardie persoon tree eenvoudig nie op uit die liefde wat van God kom nie."
                },
                "18": {
                    "verse_nr": "18",
                    "verse": "My liewe kinders, ons liefde moenie net uit \u2019n gepraat bestaan nie. Dit moet in dade uitgeleef word. Dit is wat iemand doen vir wie God se waarheid belangrik is."
                },
                "19": {
                    "verse_nr": "19",
                    "verse": "So sal ons daarvan seker kan wees dat wat ons doen uit die fontein van God se waarheid borrel. Ons sal met vertroue voor God self kan staan."
                },
                "20": {
                    "verse_nr": "20",
                    "verse": "Selfs as daar dinge is waaroor ons skuldig of onseker voel, weet ons dat God groter is as al ons skuldgevoelens of onsekerhede. Hy weet immers meer oor ons as ons self."
                },
                "21": {
                    "verse_nr": "21",
                    "verse": "My liewe vriende, as ons van hierdie skuldgevoelens en slegte gewete ontslae is, is daar niks wat ons meer keer om by God op ons gemak te wees nie."
                },
                "22": {
                    "verse_nr": "22",
                    "verse": "Dan kan ons dinge van Hom vra en ons sal dit van Hom kry. Ons vra en doen immers net dit wat in ooreenstemming is met God se wil en wat Hom tevrede en gelukkig maak."
                },
                "23": {
                    "verse_nr": "23",
                    "verse": "D\u00edt is wat God wil h\u00ea: ons moet sy Seun, Jesus Christus, volledig in die geloof aanvaar vir wie Hy is. Daarmee saam moet ons die wil van Jesus doen deur mekaar lief te h\u00ea."
                },
                "24": {
                    "verse_nr": "24",
                    "verse": "Wie God se wil so doen, is werklik deel van die intieme familiekring van God. Sy belange raak totaal met die belange van God vervleg. God is vir hom die allerbelangrikste en hy is net so belangrik vir God. Dat God ons werklik so deel van sy intieme familiekring gemaak het, kan ons daarin sien dat Hy aan ons die Heilige Gees gegee het."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Liewe vriende, moenie enige persoon glo wat beweer hy s\u00ea dit of dat onder die invloed en leiding van die Gees nie. Ondersoek en toets eers hierdie \u201cgeestesuitsprake\u201d. Kyk of die oorsprong daarvan regtig by God l\u00ea; die w\u00eareld is vol vals profete."
                },
                "2": {
                    "verse_nr": "2",
                    "verse": "Ons kan die Gees van God s\u00f3 uitken: iemand wat nie bang is om vir seker te s\u00ea dat Jesus Christus mens van vlees en bloed geword het nie, het die Gees wat van God af kom."
                },
                "3": {
                    "verse_nr": "3",
                    "verse": "Daarteenoor het enigiemand wat Jesus nie erken vir wie Hy is nie, nie die Gees wat van God af kom nie. Die gees van die antichris is met hom besig. Julle het mos gehoor dat hierdie gees aan die kom is. Wel, dit is nou hier!"
                },
                "4": {
                    "verse_nr": "4",
                    "verse": "My kinders, julle is deel van die familie van God en behoort aan Hom. Daarom staan julle heeltyd aan die wenkant teen hierdie vals profete. Die rede is eenvoudig d\u00edt: God, wat aan julle kant is, is baie groter en sterker as die een wat aan die kant van die w\u00eareld staan!"
                },
                "5": {
                    "verse_nr": "5",
                    "verse": "Hierdie vals profete behoort aan hierdie w\u00eareld. Dit is waarom alles wat hulle s\u00ea so w\u00earelds is en die w\u00eareld so graag na hulle luister."
                },
                "6": {
                    "verse_nr": "6",
                    "verse": "Ons is kinders van God. Wie ook \u2019n kind van God is, luister na ons. Wie egter nie \u2019n kind van God is nie, luister nie na ons nie. So kan ons weet wanneer ons met die Gees van waarheid te doen het en wanneer die gees van bedrog en misleiding aan die werk is."
                },
                "7": {
                    "verse_nr": "7",
                    "verse": "My liewe vriende, laat ons aanhou om mekaar lief te h\u00ea, want liefde kom van God af. Aan liefde ken \u2019n mens die kinders van God uit, want hulle ken Hom goed."
                },
                "8": {
                    "verse_nr": "8",
                    "verse": "God is liefde! Iemand wat nie liefhet nie, weet niks van God nie."
                },
                "9": {
                    "verse_nr": "9",
                    "verse": "Goddelike liefde lyk s\u00f3: God het sy unieke Seun na die w\u00eareld gestuur om vir ons die ewige lewe te kom gee."
                },
                "10": {
                    "verse_nr": "10",
                    "verse": "Dit is di\u00e9 soort liefde waarvan ek praat: dit gaan nie oor die liefde waarmee ons God liefhet nie. Nee, dit gaan oor die liefde waarmee God ons liefhet. Hierdie liefde het gemaak dat Hy sy Seun gestuur het met \u2019n doel: om te sorg dat al ons sondes vergewe word."
                },
                "11": {
                    "verse_nr": "11",
                    "verse": "Liewe vriende, God het vir ons gewys wat ware liefde is. Ons behoort mekaar ook so lief te h\u00ea."
                },
                "12": {
                    "verse_nr": "12",
                    "verse": "Niemand het God nog ooit gesien nie. As ons egter mekaar liefhet, kan mense God in ons lewe sien. Sy liefde blom in ons soos Hy bedoel het dit moet wees."
                },
                "13": {
                    "verse_nr": "13",
                    "verse": "D\u00edt is vir ons die bewys van die intieme verhouding wat tussen God en ons as sy kinders bestaan: God het sy Gees in ons laat werk."
                },
                "14": {
                    "verse_nr": "14",
                    "verse": "Ons het alles gesien en kan dus vir seker s\u00ea: Die Vader het sy Seun gestuur met die doel om die mense op aarde te kom red."
                },
                "15": {
                    "verse_nr": "15",
                    "verse": "Iemand wat dus bely: \u201cJesus is die Seun van God,\u201d leef intiem saam met God en God saam met hom."
                },
                "16": {
                    "verse_nr": "16",
                    "verse": "God het ons lief. Ons weet en glo dit.\nGod is liefde. As daar dus liefde uit jou lewe straal, vertel dit hoe naby jy aan God leef."
                },
                "17": {
                    "verse_nr": "17",
                    "verse": "So bereik die liefdevolle God sy doel met ons: ons kan die oordeelsdag met vrymoedigheid, sonder om bang te wees, tegemoetstap. In hierdie w\u00eareld is ons situasie immers presies dieselfde as Jesus s\u2019n. Waar daar liefde heers, is daar nie plek vir vrees nie, veral nie vrees vir God se finale oordeel nie."
                },
                "18": {
                    "verse_nr": "18",
                    "verse": "Ware, egte liefde verdryf eenvoudig alle vrees. Iemand wat dus nog sulke vrees in hom ronddra, se lewe is nog nie heeltemal deurdrenk met God se liefde nie. En hoekom nie? Want vrees is net heeltyd bekommerd oor die straf wat kan kom."
                },
                "19": {
                    "verse_nr": "19",
                    "verse": "God het ons eerste liefgehad. Daarom kan ons ook nie anders as om lief te h\u00ea nie."
                },
                "20": {
                    "verse_nr": "20",
                    "verse": "As iemand vertel dat hy God liefhet, maar liefdeloos teenoor \u2019n medegelowige optree, is hy \u2019n regte leuenaar. Dink net: As iemand nie eens die medegelowige liefhet wat hy elke dag sien nie, hoe sal hy God kan liefh\u00ea wat hy nie eens sien nie?"
                },
                "21": {
                    "verse_nr": "21",
                    "verse": "Wie God liefhet, het geen ander keuse as om ook sy medegelowige lief te h\u00ea nie. Dit is die opdrag wat Hy vir ons gegee het."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Elkeen wat geen twyfel daaroor het dat Jesus die Messias is nie, kan weet dat God hom sy kind gemaak het. Elkeen wat God wat mense sy kinders maak, liefhet, het ook almal lief wat sy kinders is. Wie dus die Vader liefhet, het ook sy kinders lief."
                },
                "2": {
                    "verse_nr": "2",
                    "verse": "Dit is soos twee kante van dieselfde munt. Ons weet dat wanneer ons God liefhet en doen wat Hy van ons vra, ons ook sy kinders met liefde en respek sal behandel."
                },
                "3": {
                    "verse_nr": "3",
                    "verse": "Om God lief te h\u00ea beteken om sy opdragte ernstig op te neem en uit te voer. Wat Hy van ons verwag, is nie moeilik om te doen nie"
                },
                "4": {
                    "verse_nr": "4",
                    "verse": "want elke kind in die familie van God is \u2019n wenner, \u2019n wenner oor hierdie sondige w\u00eareld. Die manier waarop ons die sondige w\u00eareld wen, is deur naby aan Jesus te leef."
                },
                "5": {
                    "verse_nr": "5",
                    "verse": "Dus: Wie is die wenner oor die w\u00eareld? Dit is die persoon wie se verhouding met Jesus reg is omdat hy weet Jesus is die Seun van God."
                },
                "6": {
                    "verse_nr": "6",
                    "verse": "Dit is Jesus Christus wat deur die water van sy doop en sy bloed aan die kruis hierheen gekom het, nie net deur die water van sy doop nie, maar deur die doopwater \u00e9n sy bloed aan die kruis.\nDie Heilige Gees staan vir die waarheid daarvan in. Die Gees se getuienis en die waarheid is natuurlik presies dieselfde."
                },
                "7": {
                    "verse_nr": "7",
                    "verse": "Daar is drie wat getuienis afl\u00ea"
                },
                "8": {
                    "verse_nr": "8",
                    "verse": "eerstens is daar die Heilige Gees; dan is daar die water van die doop van Jesus, en laastens is daar sy bloed wat aan die kruis gevloei het. Hierdie drie getuies s\u00ea presies dieselfde."
                },
                "9": {
                    "verse_nr": "9",
                    "verse": "Gewoonlik aanvaar ons dit wat mense getuig sonder veel probleme. As God egter iets getuig, l\u00ea dit op \u2019n heel ander vlak; dit is eenvoudig baie belangriker. Onthou, dit is die getuienis van God. En weet jy waaroor hierdie getuienis handel? Ja, oor sy Seun."
                },
                "10": {
                    "verse_nr": "10",
                    "verse": "Wie in die Seun van God glo, hou hier diep binne-in hom aan hierdie getuienis van God vas. Daaruit put hy baie motivering. Wie God egter nie glo nie, gee voor dat God \u2019n klomp leuens sou vertel. So \u2019n ongelowige weier sowaar om die getuienis wat God self oor sy Seun gelewer het, ernstig op te neem."
                },
                "11": {
                    "verse_nr": "11",
                    "verse": "Wat behels hierdie getuienis oor sy Seun presies? God bied die ewige lewe vir ons aan. Hierdie lewe is in en by sy Seun beskikbaar."
                },
                "12": {
                    "verse_nr": "12",
                    "verse": "Wie dus in \u2019n hegte verhouding met die Seun staan, kry die lewe by die Seun. Wie nie in so \u2019n verhouding met die Seun van God staan nie, loop die lewe heeltemal mis."
                },
                "13": {
                    "verse_nr": "13",
                    "verse": "Ek het \u2019n goeie rede waarom ek hierdie dinge aan julle skryf: dit is sodat julle wat in die Seun van God glo, kan weet dat julle die goddelike, nimmereindigende lewe het."
                },
                "14": {
                    "verse_nr": "14",
                    "verse": "Ons kan heeltemal vry en vol selfvertroue met God praat."
                },
                "15": {
                    "verse_nr": "15",
                    "verse": "Immers, as een van ons vir God iets volgens sy wil vra, kan ons maar weet: Hy luister! Wel, een ding is seker, dit is so goed of ons het wat ons van God vra."
                },
                "16": {
                    "verse_nr": "16",
                    "verse": "Kyk na die volgende voorbeeld. S\u00ea nou iemand sien \u2019n medegelowige wat verkeerde dinge doen, maar darem op so \u2019n manier dat hy Jesus nie heeltemal die rug toekeer nie, wat dan? Wel, dan moet hy in gebed vir God vra om daardie persoon te help. God sal daardie persoon help. Die persoon is immers nog nie by die afgrond van die geestelike dood af nie. In sommige gevalle is persone al klaar by die afgrond af. Ek praat nie oor hulle as ek s\u00ea dat julle moet bid nie."
                },
                "17": {
                    "verse_nr": "17",
                    "verse": "Dinge wat nie vir God reg is nie, is natuurlik sonde. Maar deur sonde te doen dompel die gelowige hom nie noodwendig in die geestelike dood in nie."
                },
                "18": {
                    "verse_nr": "18",
                    "verse": "Tog weet ons ook dat iemand wat God se kind is, nie heeltyd al agter die sonde aanloop nie. Die Bose kan nie \u2019n houvas op hom kry nie."
                },
                "19": {
                    "verse_nr": "19",
                    "verse": "Ons weet dat ons kinders van God is. Al die ander mense in die w\u00eareld wat nie kinders van God is nie, is verstrik in die mag van die Bose."
                },
                "20": {
                    "verse_nr": "20",
                    "verse": "Dit weet ons: die Seun van God het gekom en vir ons die geestelike dinge kom verduidelik. Daarom kan ons nou die ware God ken. Ons is deel van die familie van die ware God, van sy Seun, Jesus Christus. Hierdie Jesus self is die ware God en die ewige lewe."
                },
                "21": {
                    "verse_nr": "21",
                    "verse": "My kinders, loop wye draaie om alles wat julle hinder of keer om God voluit te dien."
                }
            }
        }
    }
}