{
    "version": "DB",
    "book_name": "2 Thessalonians",
    "book_nr": "53",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Van Paulus en Silvanus en Timoteus.\nAan die kerk in Tessalonika: julle is die eiendom van God ons Vader en die Here Jesus Christus."
                },
                "2": {
                    "verse_nr": "2",
                    "verse": "God ons Vader en die Here Jesus Christus se oorvloedige goedheid en vrede is met julle."
                },
                "3": {
                    "verse_nr": "3",
                    "verse": "My broers en susters, ons dank God altyd vir julle. Hoe anders? Want die wonderlikste dinge is daar by julle aan die gebeur: julle vertroue in die Here word by die dag sterker. En julle almal se liefde vir mekaar word net al hoe groter."
                },
                "4": {
                    "verse_nr": "4",
                    "verse": "Wanneer ons by die ander gemeentes van God kom, spog ons graag met julle. Ons vertel vir hulle hoe julle vas bly staan en bly glo ten spyte van al die vervolging en swaarkry wat julle moet verduur."
                },
                "5": {
                    "verse_nr": "5",
                    "verse": "Moenie mismoedig word nie. Sien al hierdie dinge eerder as \u2019n bewys dat julle op die regte pad is. Julle hoef glad nie meer te twyfel dat God julle gekies het om deel te h\u00ea aan sy nuwe w\u00eareld nie, want julle glo so vas in Hom dat julle bereid is om ter wille van Hom te ly."
                },
                "6": {
                    "verse_nr": "6",
                    "verse": "God tree altyd reg op. Daarom sal Hy met al daardie mense afreken wat julle nou so swaar laat kry. Laat dit aan Hom oor."
                },
                "7": {
                    "verse_nr": "7",
                    "verse": "God sal julle swaarkry laat ophou op daardie dag wanneer die Here Jesus saam met al sy sterk engele terugkom."
                },
                "8": {
                    "verse_nr": "8",
                    "verse": "Hulle koms sal soos \u2019n reusevuur wees wat in die hemel verskyn. Dan sal Hy almal straf wat nie in God glo nie. Almal wat geweier het om die goeie nuus oor ons Here Jesus te glo sal op daardie dag in groot moeilikheid wees."
                },
                "9": {
                    "verse_nr": "9",
                    "verse": "Pyn en lyding sal dan hulle voorland wees, vir altyd! Die Here sal niks verder met hulle te doen wil h\u00ea nie. Hulle het hulle kans gehad. Hulle sal nooit weer die Here se goedheid en sy groot krag beleef nie."
                },
                "10": {
                    "verse_nr": "10",
                    "verse": "Op daardie dag wanneer Christus terugkom, gaan al hierdie dinge waaroor ek nou met julle praat voor julle eie o\u00eb gebeur. Almal wat aan Hom behoort, sal dan in bewondering voor Hom kom staan. Julleself sal ook daar wees vir die fees, want julle het ons prediking met julle hele lewe geglo."
                },
                "11": {
                    "verse_nr": "11",
                    "verse": "Ek bid dag en nag vir julle. Ek bid dat God julle in staat sal stel om die soort lewe te leef wat Hy vir julle in gedagte het. Ek bid dat Hy deur sy krag in julle sal werk sodat dit vir julle al hoe lekkerder word om daardie dinge te doen wat sy hart blymaak. Mag Hy heeltemal tevrede wees met die manier waarop julle elke dag julle geloof uitleef."
                },
                "12": {
                    "verse_nr": "12",
                    "verse": "Dan sal julle ons Here Jesus se heerlikheid uitdra soos nog nooit tevore nie. Ander mense sal sien hoe groot en belangrik Hy regtig is. Op julle beurt sal julle met eer beklee word deur die Here. Dit is presies hoe die goedheid van ons wonderlike God en die Here Jesus Christus in julle lewens werk."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "My liewe broers en susters, ek wil nou ernstig met julle praat oor daardie dag wanneer ons Here Jesus Christus weer terugkom. Van daardie dag af sal ons vir altyd saam met Hom in sy nuwe w\u00eareld gaan bly."
                },
                "2": {
                    "verse_nr": "2",
                    "verse": "Ek wil julle baie mooi vra om al julle vrese en twyfel oor die wederkoms te laat staan. Party van julle het al skoon moed verloor. Ander weer is doodbang. Dit is omdat julle alles vir soetkoek opeet wat mense vir julle oor die wederkoms vertel, veral hulle woorde dat hierdie groot dag op hande is. Sekere profete en predikers het julle skoon op hol. En asof dit nie erg genoeg is nie, is julle verder deurmekaar gemaak deur \u2019n vals brief wat in my naam daar by julle aangekom het."
                },
                "3": {
                    "verse_nr": "3",
                    "verse": "Moenie dat mense julle so maklik mislei nie. Daar moet eers \u2019n paar dinge gebeur voordat die dag van die Here aanbreek. Eers gaan baie mense vir oulaas die Here verwerp. In daardie tyd sal \u2019n baie slegte figuur ook sy opwagting maak. Sy lot is egter klaar verse\u00ebl. Hy is reguit op pad na die verderf toe."
                },
                "4": {
                    "verse_nr": "4",
                    "verse": "Hy sal dink hy is baie beter as God. Daarom sal hy weier om voor Hom te buig. Maar dis nie al nie. Hierdie goddelose figuur sal voorgee dat hy self God is. Hy sal daar in die tempel waar die mense bymekaarkom om God te aanbid, gaan sit en s\u00ea: \u201cEk is God!\u201d"
                },
                "5": {
                    "verse_nr": "5",
                    "verse": "Het julle dan al hierdie dinge vergeet? Ek het dit so mooi vir julle verduidelik toe ek daar by julle was."
                },
                "6": {
                    "verse_nr": "6",
                    "verse": "Hierdie goddelose mens is nog nie op die toneel nie. Hy word nog teruggehou. Ek het \u2019n hele paar keer vir julle vertel wie dit is wat hom keer om nou al sy verskyning te maak, want die tyd is nog nie reg vir sy koms nie. Maar moenie dink alles is rustig en veilig nie."
                },
                "7": {
                    "verse_nr": "7",
                    "verse": "Agter die skerms is die bose magte hard aan die werk. Hulle wag net vir die oomblik wanneer die een wat die goddelose figuur terughou, self van die toneel verdwyn."
                },
                "8": {
                    "verse_nr": "8",
                    "verse": "Dan sal daardie goddelose mens sy opwagting maak. Natuurlik sal die Here Jesus persoonlik met hom afreken. Wanneer Hy terugkom na die w\u00eareld toe, sal Hy hierdie goddelose figuur met een asemteug wegblaas. Sy glans en glorie is genoeg om hierdie wettelose mens in \u2019n oogwink te vernietig."
                },
                "9": {
                    "verse_nr": "9",
                    "verse": "Tot by die wederkoms sal hierdie goddelose figuur met al sy bose planne besig wees. Sy krag kom direk van Satan af. Daarom sal hy in staat wees om groot wonders en vals tekens te doen."
                },
                "10": {
                    "verse_nr": "10",
                    "verse": "Hierdie goddelose figuur sal dit gebruik om mense te mislei. Hy sal almal wat hulle rug vir God gedraai het, aanspoor om die vieslikste sondes te doen. Dit gebeur omdat hulle die kans van \u2019n leeftyd deur hulle vingers laat glip het om in Christus te glo en sy verlossing te ervaar."
                },
                "11": {
                    "verse_nr": "11",
                    "verse": "God sal hulle toelaat om agter hierdie dwalings aan te hardloop sodat hulle al hierdie leuens uit die hel glo."
                },
                "12": {
                    "verse_nr": "12",
                    "verse": "Die uiteinde van almal wat weier om in die waarheid te glo en wat gekies het om hulle aan al wat sonde is oor te gee, is God se verskriklike straf."
                },
                "13": {
                    "verse_nr": "13",
                    "verse": "My liewe broers en susters, ek s\u00ea altyd vir God oor en oor dankie vir julle. Die Here het julle baie lief. En dis nie net lippetaal nie: God het julle al spesiaal uitgesoek om in Hom te glo. Julle is van die heel eerste mense wat tot geloof in Christus gekom het. Julle geloof is die gevolg van die Gees se werk in julle lewens. Hy het julle opsy gesit vir Homself. Daarom glo julle die waarheid."
                },
                "14": {
                    "verse_nr": "14",
                    "verse": "Dit is regtig net aan die Gees te danke dat julle nou glo. Toe ons die goeie nuus aan julle bekend gemaak het, het julle sy roepstem gehoor. Daarom sal julle ook deelh\u00ea aan ons Here Jesus Christus se heerlikheid. Julle sal eendag by Hom in al sy hemelse glans en glorie gaan bly."
                },
                "15": {
                    "verse_nr": "15",
                    "verse": "Liewe broers en susters, staan sterk! Hou vas aan alles wat ek julle geleer het toe ek daar by julle was en aan dit wat ek in my briewe skryf."
                },
                "16": {
                    "verse_nr": "16",
                    "verse": "God ons Vader het ons almal baie lief, ons Here Jesus Christus ook. God se goedheid oorweldig ons keer op keer. Hy droog ons trane keer op keer af en Hy gee aan ons \u2019n vaste hoop vir die nuwe lewe wat voorl\u00ea."
                },
                "17": {
                    "verse_nr": "17",
                    "verse": "Mag Hy julle harte rustig maak en julle geloof sterk maak. En mag Hy julle help om die hele tyd net die regte dinge te s\u00ea en te doen."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Broers en susters, bid asseblief vir ons! Vra dat die Here se krag ons sal dra wanneer ons die goeie nuus bekend moet maak. Dan sal die evangelie soos \u2019n veldbrand deur die w\u00eareld versprei. Bid asseblief dat God oral ge\u00eber sal word waar ons preek, presies soos wat daar by julle gebeur het."
                },
                "2": {
                    "verse_nr": "2",
                    "verse": "Bid ook dat al hierdie goddelose en slegte mense wat dit vir ons so moeilik maak, daarmee sal ophou. Bid dat hulle planne sal misluk, want hulle glo nie in die Here nie."
                },
                "3": {
                    "verse_nr": "3",
                    "verse": "Die Here is altyd getrou. Hy sal julle geloof sterk maak. Hy sal julle ook teen die Bose se aanvalle beskerm."
                },
                "4": {
                    "verse_nr": "4",
                    "verse": "Omdat julle in die Here bly, weet ek julle doen alles wat ek vir julle in my briewe voorskryf. En ek weet julle sal ook aanhou om dit te doen."
                },
                "5": {
                    "verse_nr": "5",
                    "verse": "Mag die Here julle gedagtes aanraak sodat julle heeltyd sal fokus op God se groot liefde. En mag julle ook verstaan wat Christus alles vir ons opgeoffer het sodat julle ook enduit agter Hom sal aanstap."
                },
                "6": {
                    "verse_nr": "6",
                    "verse": "Broers en susters, in die Naam van ons Here Jesus Christus s\u00ea ek reguit vir julle om weg te bly van daardie mense in die kerk wat in sonde lewe en hulle nie steur aan dit wat julle by my geleer het nie."
                },
                "7": {
                    "verse_nr": "7",
                    "verse": "Julle onthou hoe ons opgetree het toe ons by julle was. Ons het vir julle die regte voorbeeld gestel wat julle kan navolg. Ons het nie op julle nek gel\u00ea en verwag dat julle die hele tyd vir ons kos en geld moes gee nie."
                },
                "8": {
                    "verse_nr": "8",
                    "verse": "Nee, ons het dag en nag met ons eie hande gewerk sodat ons nie \u2019n las vir julle sou wees nie."
                },
                "9": {
                    "verse_nr": "9",
                    "verse": "Natuurlik sou ons van julle kon verwag om vir ons te sorg. Maar ons het nie op ons regte aangedring nie. Nee, ons het besluit om julle te kom dien. Op hierdie manier het ons vir julle \u2019n voorbeeld gestel."
                },
                "10": {
                    "verse_nr": "10",
                    "verse": "Mag ek julle ook herinner aan \u2019n belangrike ding wat ek vir julle ges\u00ea het toe ek by julle was: \u201cAs iemand te lui is om te werk, moet ander gelowiges nie vir hom sorg nie.\u201d"
                },
                "11": {
                    "verse_nr": "11",
                    "verse": "Ek s\u00ea hierdie dinge omdat ek gehoor het dat \u2019n paar gelowiges daar by julle die spoor heeltemal byster geraak het. Hulle is te sleg om te werk, en nou verwag hulle van die ander om vir hulle kos aan te dra. Boonop steek hulle hul neuse in ander se sake."
                },
                "12": {
                    "verse_nr": "12",
                    "verse": "Ek s\u00ea reguit vir al daardie mense, nee, ek beveel hulle in die Naam van die Here Jesus Christus: begin dadelik weer werk. Hulle moet van nou af self vir hulle gesinne sorg."
                },
                "13": {
                    "verse_nr": "13",
                    "verse": "Broers en susters, julle moet asseblief aanhou om goed te doen aan ander mense. Julle mag nooit moeg word daarvoor nie."
                },
                "14": {
                    "verse_nr": "14",
                    "verse": "Ek wil julle nog \u2019n keer waarsku: as mense in die kerk hulle nie steur aan dit wat ek in hierdie brief skryf nie, moet julle lig loop vir hulle. Bly weg van hulle af. Dan maak dit hulle skaam."
                },
                "15": {
                    "verse_nr": "15",
                    "verse": "Maar moenie sulke mense heeltemal verwerp en soos vyande behandel nie. Julle moet julle juis oor hulle ontferm. Hulle is steeds deel van God se familie. Praat daarom mooi met hulle."
                },
                "16": {
                    "verse_nr": "16",
                    "verse": "Die Here het vrede tussen Hom en ons gebring. Mag Hy nou ook aan julle sy wonderlike vrede gee. Mag julle dit op verrassende nuwe maniere in jul eie lewe beleef. Dink daaraan, die Here is altyd by julle almal."
                },
                "17": {
                    "verse_nr": "17",
                    "verse": "Ek self, Paulus, sluit hierdie brief in my eie handskrif af - soos ek in al my briewe maak. Ek, Paulus, stuur hier groete aan julle in my eie hand. Dit is die bewys dat di\u00e9 brief regtig van my af kom. Tot hier toe het my sekretaris neergeskryf wat ek vir julle wou s\u00ea. Maar nou skryf ek self die slotwoorde."
                },
                "18": {
                    "verse_nr": "18",
                    "verse": "Die goedheid van ons Here Jesus Christus bly by julle almal."
                }
            }
        }
    }
}