{
    "version": "DB",
    "book_name": "Nahum",
    "book_nr": "34",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Die Here se straf oor Nineve. Nahum kom van die dorp Elkos af. Wat nou volg, is wat die Here wou h\u00ea hy vir Juda moes s\u00ea."
                },
                "2": {
                    "verse_nr": "2",
                    "verse": "Die Here hou niks daarvan dat mense ander gode aanbid nie. Dit maak Hom baie kwaad. Daarom straf Hy mense wat teen Hom in opstand kom. Hy wreek Hom ook op sy te\u00ebstanders deur hulle te straf."
                },
                "3": {
                    "verse_nr": "3",
                    "verse": "Die Here word nie gou kwaad nie, maar dit beteken nie dat sy mag nie groot is nie. Hy laat nie mense wat verkeerde dinge doen, wegkom nie. Nee, Hy straf hulle.\nHy gebruik winde wat warrel en storms wat kwaai woed om te wys dat Hy baie mag het. Dit wys die Here is daar. Die wolke wat saamdrom, lyk dan soos stof wat sy voete opskop."
                },
                "4": {
                    "verse_nr": "4",
                    "verse": "Hy wys ook sy mag deur net \u2019n opdrag te gee en die see en die riviere droog op. Hy laat ook die groen weiding op groot berge droog word en op ander berge weer laat Hy die bloeisels verwelk."
                },
                "5": {
                    "verse_nr": "5",
                    "verse": "As die berge begin bewe en die heuwels wegsmelt, weet \u2019n mens duidelik die Here bestaan. Dit is soos \u2019n aardbewing wat die aarde en sy mense skud."
                },
                "6": {
                    "verse_nr": "6",
                    "verse": "\u2019n Mens kan vra of enigiemand sal kan oorleef as Hy kwaad is. Dit is nie speletjies as Hy kwaad is nie. Sy woede is so erg, dit is soos \u2019n vuur wat rotse laat bars en in stukke breek."
                },
                "7": {
                    "verse_nr": "7",
                    "verse": "Die Here is goed. As swaar tye kom, is \u2019n mens veilig by Hom. Hy sorg vir mense wat wys dat hulle Hom vertrou."
                },
                "8": {
                    "verse_nr": "8",
                    "verse": "Maar as mense teen die Here in opstand kom, sal Hy hulle vir altyd laat verdwyn. Dit sal wees asof \u2019n vloed water hulle weggespoel het en hulle in die donkerte verdwyn."
                },
                "9": {
                    "verse_nr": "9",
                    "verse": "Watse planne is julle besig om teen die Here te maak? Daar sal niks van kom nie, want Hy sal dit dadelik dooddruk. Daar is nie eers \u2019n moontlikheid vir die vyand om \u2019n tweede keer in opstand te kom nie."
                },
                "10": {
                    "verse_nr": "10",
                    "verse": "Die vyand is soos \u2019n groen bos met baie digte dorings. Dit laat \u2019n mens dink dat jy nie aan hom kan raak of deur hom kan kom nie. Maar al is dit so, sal die Here hulle soos dro\u00eb strooi verbrand."
                },
                "11": {
                    "verse_nr": "11",
                    "verse": "Dit is die slegte koning van Nineve wat bose planne teen die Here uitdink."
                },
                "12": {
                    "verse_nr": "12",
                    "verse": "Maar hoor wat s\u00ea die Here: \u201cDie Assiri\u00ebrs is baie sterk en hulle het die beste wapens. Hulle is ook baie mense. Maar al is dit so, hulle sal vernietig word en soos mis voor die son verdwyn. Vroe\u00ebr het Ek my volk verneder deur hulle aan die lot van hulle vyande oor te laat, maar Ek sal dit nie weer doen nie."
                },
                "13": {
                    "verse_nr": "13",
                    "verse": "Ek sal sorg dat die Assiri\u00ebrs nie langer oor julle baasspeel nie. Ek sal die houvas wat hulle op julle het, verbreek.\u201d"
                },
                "14": {
                    "verse_nr": "14",
                    "verse": "Die Here het ook die volgende oor Assiri\u00eb te s\u00ea: \u201cJy sal nie kinders h\u00ea wat jou naam sal laat voortleef nie. Verder sal Ek ook die beelde van julle gode wat in julle tempels is, vernietig. Dit is nou die beelde wat met die hand gekerf is en ook di\u00e9 wat met \u2019n vorm gegiet is. Ek het ook klaar reggemaak vir julle begrafnis, want julle is niks werd nie.\u201d"
                },
                "15": {
                    "verse_nr": "15",
                    "verse": "Kyk, \u2019n boodskapper wat die goeie nuus bring dat ons nou vry is, is reeds op pad hierheen. Hy laat nie eens berge in sy pad staan om die goeie nuus te kom oordra nie: \u201cMense van Juda, die tyd het nou gekom dat julle weer julle feeste kan vier en julle beloftes kan nakom! Julle bose vyande uit Nineve sal julle land nie weer inval nie, want hulle is heeltemal verslaan.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Nineve, \u2019n vyand is besig om teen jou op te trek en gaan jou aanval. Sorg dat jou soldate op hulle pos is. Laat van hulle ook die paaie dophou. Wees reg vir die geveg. Laat al jou soldate saamwerk."
                },
                "2": {
                    "verse_nr": "2",
                    "verse": "Toe Israel se vyande hulle destyds besteel en hulle wingerde kaal gestroop het, was dit vir hulle \u2019n groot vernedering. Maar die Here sal sorg dat ander volke hulle weer met respek sal behandel."
                },
                "3": {
                    "verse_nr": "3",
                    "verse": "Nineve se aanvallers is reg om toe te slaan. \u2019n Mens kan die spiese in hulle hande baie duidelik sien. Hulle skilde is rooi geverf en hulle dra helder rooi uniforms. Die son blink op die metaal van die oorlogswaens."
                },
                "4": {
                    "verse_nr": "4",
                    "verse": "Die waens dreun en blits heen en weer langs die strate af en ry oor die oop ruimtes. Die aanvallers lyk baie selfversekerd."
                },
                "5": {
                    "verse_nr": "5",
                    "verse": "Die Assiriese koning skree bevele uit aan sy offisiere. Hulle storm na die stadsmuur om hulle verdedigingsplanne te laat werk, maar in die gejaag slaan hulle neer."
                },
                "6": {
                    "verse_nr": "6",
                    "verse": "Dit is egter reeds te laat! Die hekke van die stad is oopgebreek aan die kant waar die rivier is. Daar is niks meer wat die paleis beskerm nie."
                },
                "7": {
                    "verse_nr": "7",
                    "verse": "Dit lyk maar sleg vir hulle. Nineve is rot en kaal gesteel en die mense van die stad word weggevat. Die vroue wat gevang is, was so ontsteld dat hulle geluide gemaak het wat klink soos duiwe wat koer. Hulle het op hulle bors geslaan."
                },
                "8": {
                    "verse_nr": "8",
                    "verse": "Soos die inwoners uit Nineve stroom, loop die stad leeg. Die mense steur hulle nie eens aan die kwaai bevele om om te draai nie."
                },
                "9": {
                    "verse_nr": "9",
                    "verse": "Die invallers moedig mekaar aan: \u201cVat van die goue en silwergoed, want dit lyk nie of daar \u2019n tekort is aan enige van die skatte wat ons graag wil h\u00ea nie.\u201d"
                },
                "10": {
                    "verse_nr": "10",
                    "verse": "Alles wat in die stad gesteel kon word, het hulle gesteel. Die stad is leeggedra. Wat \u2019n gesig van verwoesting! Die inwoners is in \u2019n toestand van skok: bleek en bewerig."
                },
                "11": {
                    "verse_nr": "11",
                    "verse": "Die vraag wat \u2019n mens moet vra, is: Wat gaan nou van Nineve word? Vroe\u00ebr was die koning soos \u2019n leeu met Nineve as sy l\u00eaplek. Daar het hy saam met sy wyfie rondgeloop en die jong leeutjies kos gegee. Hy het nie eers daaraan gedink dat iets of iemand hulle kwaad sou kon aandoen nie."
                },
                "12": {
                    "verse_nr": "12",
                    "verse": "Die koning was heeltemal in beheer van sake. Hy het gemaak net soos \u2019n leeu sou maak om sy wyfie en sy kleintjies te versorg. Hy het net soos hy lus was van ander volke gevat wat hy wou h\u00ea om vir sy wyfie en kleintjies te gee wat hulle nodig het. Die stad en sy huis was vol van die mense wat hy gevang het en die goed wat hy gesteel het."
                },
                "13": {
                    "verse_nr": "13",
                    "verse": "\u201cNeem kennis,\u201d s\u00ea die Here wat groot en magtig is, \u201cEk is jou vyand! Ek verbrand jou oorlogwaens en laat jou dapper soldate op die slagveld doodgaan. Verder vat Ek alles wat jy op jou veldtogte geroof het van jou af weg. Jou mense wat altyd na jou belange by ander volke kyk, sal dit nie meer doen nie.\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Daar l\u00ea swaarkry vir jou voor, Nineve! Mense dink aan jou as \u2019n stad waar mense mekaar vermoor en bedrieg asof dit iets is wat sommer elke dag gebeur. Kyk maar net, jy is altyd vol gesteelde goed en jou mense hou net aan om te steel."
                },
                "2": {
                    "verse_nr": "2",
                    "verse": "So lyk dit waar die geveg aan die gang is: Swepe klap! Wiele rammel! \u2019n Mens hoor perde wat galop en oorlogswaens wat bokspring op die paaie."
                },
                "3": {
                    "verse_nr": "3",
                    "verse": "Verder sien \u2019n mens perderuiters wat aangejaag kom, swaarde wat blink en spiese wat blits in die son. Daar is baie slagoffers van die geveg. Die dooies l\u00ea opgehoop, die lyke is te veel om te tel. Mense val oor al die lyke wat rondl\u00ea."
                },
                "4": {
                    "verse_nr": "4",
                    "verse": "Hoekom gebeur dit? \u2019n Mens hoef nie te ver te soek vir \u2019n rede hoekom hierdie straf gegee is nie: Nineve het haar dikwels soos \u2019n los vrou gedra. Sy was \u2019n baie mooi vrou. Sy het jou maklik betower. Maar sy het dit gebruik om volke te verlei. Sy het hulle geleer om haar gode te aanbid. S\u00f3 het sy hulle in haar mag gekry."
                },
                "5": {
                    "verse_nr": "5",
                    "verse": "Die Here wat groot en magtig is, s\u00ea: Ek is jou vyand, Nineve! \u2019n Mens verneder iemand as jy sy klere uittrek en hom kaal voor mense laat staan. Ek sal dit ook met jou doen. Ek sal jou in die o\u00eb van die w\u00eareld verneder deur jou swak te laat lyk."
                },
                "6": {
                    "verse_nr": "6",
                    "verse": "As jy so \u2019n mens ook nog verder met mis gooi, maak jy hom nog net meer walglik. Ek sal sorg dat mense oral oor die w\u00eareld hulle vir jou walg en met jou spot."
                },
                "7": {
                    "verse_nr": "7",
                    "verse": "Hulle sal die rug vir jou draai en s\u00ea: \u201cNineve is verwoes, maar wie gee enigsins om?\u201d Dit sal in die toekoms moeilik wees om iemand te kry wat saam met Nineve sal wil werk. Nineve sal nie vriende h\u00ea nie."
                },
                "8": {
                    "verse_nr": "8",
                    "verse": "Nineve, hoe kan jy enigsins dink dat jy beter daaraan toe is as Thebe? Die Egiptiese stad Thebe was dan omring met die water van die Nyl. Dit was soos \u2019n muur wat die stad aan alle kante beskerm het."
                },
                "9": {
                    "verse_nr": "9",
                    "verse": "Verder het hierdie stad sterk en invloedryke volke in die Midde-Ooste as vriende gehad."
                },
                "10": {
                    "verse_nr": "10",
                    "verse": "En tog is Thebe deur \u2019n vyand ingeval. Hulle het die mense van die stad gevang en hulle na \u2019n ander land toe weggevat. Nog erger as dit, die invallers het die klein kindertjies op die straathoeke doodgeslaan. Die soldate het ook lootjies getrek oor wie die belangrike mense van Thebe as hulle slawe gaan kry. Hulle het die leiers met kettings vasgebind."
                },
                "11": {
                    "verse_nr": "11",
                    "verse": "Dieselfde gaan met jou gebeur, Nineve! Jy sal so bang wees dat jy jou dronk sal drink in die hoop dat dit jou sal help. Jy sal ook \u2019n wegkruipplek probeer kry waar jou vyand jou nie sal kry nie."
                },
                "12": {
                    "verse_nr": "12",
                    "verse": "Dit is maklik om ryp vye van \u2019n vyeboom af te skud en te eet. Net so maklik sal dit vir die vyand wees om Nineve se wegkruipplekke, wat veronderstel was om veilig te wees, in te neem."
                },
                "13": {
                    "verse_nr": "13",
                    "verse": "Jou soldate sal ook nie dapper wees soos eintlik van hulle verwag word nie. Jou landsgrense sal wyd oop wees soos \u2019n hek wat afgebrand is. Jou vyande sal baie maklik daar kan inkom. Daar sal niks wees wat in hulle pad staan of hulle keer nie."
                },
                "14": {
                    "verse_nr": "14",
                    "verse": "Maak julle reg, die vyand gaan die stad omsingel! Sorg dat daar genoeg water opgegaar is en maak julle verdedigingsplekke nog sterker. Maak stene van klei wat goed gebrei is. Julle moet ook julle stukkende stadsmuur regmaak."
                },
                "15": {
                    "verse_nr": "15",
                    "verse": "Maar eintlik sal dit nie veel help om al hierdie dinge reg te kry nie. Selfs daar waar julle dink julle is veilig, sal julle doodbrand of in die geveg sterf. Soos sprinkane landerye eet dat daar niks oorbly nie, so sal die vyand met julle klaarspeel. Dit sal julle nie eens help dat julle baie mense is nie."
                },
                "16": {
                    "verse_nr": "16",
                    "verse": "Die handelaars wat met julle besigheid doen, is so baie soos die sterre in die hemel, maar dit sal julle nie regtig help nie. Soos sprinkane sak hulle toe en vat wat hulle kan kry. Maar as hulle klaar is, verdwyn hulle en laat niks agter wat vir ander mense goed is nie."
                },
                "17": {
                    "verse_nr": "17",
                    "verse": "Jou offisiere en jou amptenare is mooiweersvriende. Wanneer hulle iets uit ander mense kan kry wat vir hulle goed is, werk hulle so mooi saam. \u2019n Mens dink nogal jy kan hulle vertrou. Maar hulle is gou om te verdwyn as hulle dink hulle gaan \u00earens anders iets beters kry."
                },
                "18": {
                    "verse_nr": "18",
                    "verse": "O koning van Assiri\u00eb, jy kan nie langer op jou leiers vertrou nie, hulle is almal dood. Die situasie is hopeloos, want jou mense is oraloor verstrooi. Hulle het niemand om hulle te lei nie."
                },
                "19": {
                    "verse_nr": "19",
                    "verse": "Jou omstandighede is soos \u2019n wond wat nie gesond wil word nie. Uiteindelik gaan \u2019n mens daarvan dood. Dis die einde, niks kan aan jou omstandighede gedoen word nie. Dit is soos dood. Jou wreedheid het nie grense gehad nie. Baie mense het swaar onder jou wreedheid gely. Vir hulle is die nuus van jou ondergang baie goeie nuus. Hulle is verskriklik bly daaroor!"
                }
            }
        }
    }
}