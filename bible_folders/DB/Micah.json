{
    "version": "DB",
    "book_name": "Micah",
    "book_nr": "33",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Die Here het aan Miga boodskappe gegee wat oor Samaria en Jerusalem gegaan het. Miga was van Moreset afkomstig. Hy het hierdie boodskappe wat die Here vir hom gegee het, gekry in die tyd toe Jotam, Agas en Hiskia onderskeidelik koning in Juda was."
                },
                "2": {
                    "verse_nr": "2",
                    "verse": "Die eerste boodskap klink so: \u201cLuister, asseblief! Alle volke en mense wat op die aarde bly, kyk mooi wat gaan gebeur! Die Here is Koning en Hy maak \u2019n regsaak teen julle. Meer as dit nog, Hy sal teen julle getuig. Die Here is in sy tempel, maar Hy wil h\u00ea julle moet hoor wat Hy te s\u00ea het."
                },
                "3": {
                    "verse_nr": "3",
                    "verse": "\u201cKyk, Hy gaan weg van sy hemelse paleis af en kom aarde toe. Hy loop op die ho\u00eb bergtoppe."
                },
                "4": {
                    "verse_nr": "4",
                    "verse": "Almal sal weet Hy het gekom, want die aarde wys dit. Die berge smelt weg en die valleie skeur oop. Dit lyk net soos wanneer \u2019n mens kerswas in \u2019n vuur sou smelt. Die was word loperig van die hitte en loop net soos water teen die kante van die berge af. Dit is soos vuurwarm lawa wat afloop."
                },
                "5": {
                    "verse_nr": "5",
                    "verse": "Hoekom gebeur dit? Omdat die hele Israel opstandig is teen die Here en verkeerde dinge doen. Wie moet die blaam dra dat die mense van die noordelike koninkryk opstandig is? Die hoofstad, Samaria, natuurlik! En waar is offerplekke vir afgode in die suidelike koninkryk gebou? Binne-in Jerusalem."
                },
                "6": {
                    "verse_nr": "6",
                    "verse": "\u201cHoor wat s\u00ea die Here hieroor: \u2018Ek gaan Samaria soos \u2019n hoop rommel maak wat in die oop veld l\u00ea. Samaria sal nie meer \u2019n plek wees om in te bly nie, maar \u2019n plek waar \u2019n mens eerder \u2019n wingerd sal aanplant. Die stad gaan heeltemal verwoes word. Ek gaan die klippe waarmee die stad gebou is, teen die rante laat afrol tot onder in die laagtes. Net die kaal fondamente sal oorbly."
                },
                "7": {
                    "verse_nr": "7",
                    "verse": "Ek gaan verder al die beelde wat in die stad is, stukkend slaan. Die mense moes betaal om deel te kon neem aan seremonies waarin die gode vereer is. As betaling moes hulle sekere goed na die afgodstempels gebring het. Ek sal al hierdie goed met vuur verbrand,\u2019 s\u00ea die Here. \u2018Ek s\u00ea weer, Ek gaan al die afgodsbeelde verpletter. Hierdie beelde en al die kosbare goed in die tempel is in die begin gekoop uit die betalings wat prostitute gekry het. Hulle het by die tempels gewerk. Maar daar sal mense wees wat hierdie goed sal steel en op ander plekke sal gebruik om vir prostitute te betaal.\u2019\u201d"
                },
                "8": {
                    "verse_nr": "8",
                    "verse": "Miga was omgekrap oor die ongehoorsaamheid van Israel. Hy het ges\u00ea: \u201cDit voel vir my of iemand dood is. Ek wil net aanhou huil. Ek sal julle wys hoe hartseer ek is, ek sal kaalvoet en sonder klere rondloop. Ek sal geluide maak soos \u2019n jakkals wat tjank, of soos \u2019n volstruis wat brom."
                },
                "9": {
                    "verse_nr": "9",
                    "verse": "Samaria se toestand is soos iemand wat aan \u2019n ongeneeslike siekte ly. \u2019n Vyandelike volk gaan hulle aanval en niemand kan meer iets doen om hulle te help nie. Dieselfde gaan met die mense van Juda gebeur. Die gevaar is baie nader as wat hulle dink, die vyand is nie te ver weg van Jerusalem se hekke nie.\u201d"
                },
                "10": {
                    "verse_nr": "10",
                    "verse": "\u201cMoenie vir ons vyand, die Filistyne, in die stad Gat van ons neerlaag vertel nie. Hulle moet glad nie sien ons huil nie. In Bet-Ofra kan die mense maar hulle hartseer wys deur in die stof te rol."
                },
                "11": {
                    "verse_nr": "11",
                    "verse": "Die mense van Safir is verslaan en gevange geneem. Om hulle te verneder moet hulle kaal uit die stad stap. By Sa\u00e4nan is die inwoners te bang om dit te waag om buite die mure van die stad uit te gaan. Hulle kan ook nie verwag dat die mense van Bet-Haesel hulle sal kom help nie, want hulle is te behep met hulle eie hartseer."
                },
                "12": {
                    "verse_nr": "12",
                    "verse": "\u201cDie mense van Marot wag in spanning dat iemand hulle moet kom help. Dit gaan nie gebeur nie. Hulle gaan teleurgestel word. Die vyand wat die Here stuur om sy mense te straf is al amper by die hekke van Jerusalem."
                },
                "13": {
                    "verse_nr": "13",
                    "verse": "Die inwoners van Lakis kan hulle solank maar regmaak vir oorlog. Nie dat hulle moet dink dat hulle enigsins \u2019n kans het om te wen nie. Lakis was die eerste stad wat die noordelike koninkryk, Israel, se voorbeeld gevolg het om afgode te aanbid. Dit is waar die mense van Jerusalem geleer het om ongehoorsaam aan die Here te wees en afgode te aanbid."
                },
                "14": {
                    "verse_nr": "14",
                    "verse": "Julle kan solank vir die mense van Moreset-Gat \u2019n afskeidsgeskenk stuur, want dit is verby met hulle. Agsib het die konings van Israel opsetlik verkeerd laat verstaan. Hulle het verwag dat die mense van Agsib hulle sou kom help, maar daar het niks van gekom nie."
                },
                "15": {
                    "verse_nr": "15",
                    "verse": "Die Here s\u00ea dat Hy aanvallers sal stuur om die mense van Maresa te kom verslaan. Israel se belangrikste leiers sal na Adullam toe gaan om daar in die grotte weg te kruip."
                },
                "16": {
                    "verse_nr": "16",
                    "verse": "Jerusalem kan solank begin rou soos dit gewoonlik gedoen word wanneer iemand dood is. Hulle moet almal hulle koppe kaal skeer sodat dit soos \u2019n aasvo\u00ebl se kaal kop lyk. Dit is soos dood, want die stede wat genoem is, is baie belangrike stede. Dit is erg om te dink dat hulle inwoners na ander lande toe weggevat sal word.\u201d"
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "\u201cDie Here beplan iets vreesliks teen die mense wat in die nag l\u00ea en planne maak om ander te kul. Hulle staan in die oggend op en begin doen wat hulle uitgedink het. Hulle sit in poste waar hulle mag het, wat dit vir hulle moontlik maak om hulle planne te laat werk."
                },
                "2": {
                    "verse_nr": "2",
                    "verse": "As hulle \u2019n stuk grond wil h\u00ea, vat hulle dit doodeenvoudig. Hulle doen dieselfde met mense se huise. Hulle dink nie twee keer om iemand te bedrieg om sy huis in die hande te kry nie. Nie eens \u2019n mens se familie- of erfgrond is veilig nie."
                },
                "3": {
                    "verse_nr": "3",
                    "verse": "Omdat hierdie mense so maak, s\u00ea die Here: \u2018Ek beplan iets waarvan julle niks gaan hou nie. Daar is nie \u2019n kans dat julle dit sal kan ontduik nie. Dit gaan \u2019n baie slegte ervaring vir julle wees. Daar sal niks van julle trots oorbly nie."
                },
                "4": {
                    "verse_nr": "4",
                    "verse": "Dan sal mense met julle spot. Hulle sal \u2019n lied sing wat vertel hoe hopeloos dit met julle gaan. Dit klink so: Dit is verby met ons. Daar is niks van ons oor nie. Hy het ons land van ons af weggevat en vir ander mense gegee. Hy het ons grond verdeel onder mense wat ons verraai het.\u2019"
                },
                "5": {
                    "verse_nr": "5",
                    "verse": "\u201cWanneer die tyd kom dat die land uitgedeel word, sal daar niemand by daardie vergadering wees wat na julle belange omsien nie.\u201d"
                },
                "6": {
                    "verse_nr": "6",
                    "verse": "In reaksie op hierdie boodskap van Miga was daar vals profete wat ges\u00ea het: \u201cMoet julle nie steur aan die negatiewe goed wat hy ges\u00ea het nie. Die Here gaan ons nie verneder deur hierdie ramp oor ons te bring nie.\u201d"
                },
                "7": {
                    "verse_nr": "7",
                    "verse": "Miga het toe ges\u00ea: \u201cS\u00ea my \u2019n bietjie, Israel, behoort julle nie te vra: \u2018Is die Here ongeduldig?\u2019 en: \u2018Sal Hy regtig so iets doen?\u2019 nie. Julle behoort te weet dat die Here goeie dinge te s\u00ea het vir mense wat lewe soos Hy wil h\u00ea hulle moet."
                },
                "8": {
                    "verse_nr": "8",
                    "verse": "Maar die Here s\u00ea party van julle wil nie hoor wat Hy s\u00ea nie. Omdat dit julle houding is, is julle my volk se vyande. Julle gryp sommer \u2019n mens wat kalm en rustig by julle verbyloop en skeur sy klere van sy lyf af."
                },
                "9": {
                    "verse_nr": "9",
                    "verse": "Julle jaag van die vroue van my volk uit hulle huise uit. Hulle het eintlik daardie huise so mooi na hulle smaak reggemaak. Deur dit te doen steel julle die kinders se reg om eendag te erf wat Ek vir hulle gegee het.\u201d"
                },
                "10": {
                    "verse_nr": "10",
                    "verse": "Miga s\u00ea toe vir hulle: \u201cStaan op, maak dat julle wegkom! Hier sal julle nie langer in vrede kan bly nie. Omdat julle ontrou aan die Here was, gaan hierdie plek so erg verwoes word dat dit nooit weer reggemaak sal kan word nie."
                },
                "11": {
                    "verse_nr": "11",
                    "verse": "Weet julle, as \u2019n profeet wat graag leuens vertel en mense bedrieg, vir julle sou s\u00ea: \u2018Ek sal vir julle vertel van al die voordele wat wyn en bier vir julle bring!\u2019 sal so \u2019n profeet net die regte soort vir julle wees. Hy pas perfek by julle!\u2019"
                },
                "12": {
                    "verse_nr": "12",
                    "verse": "\u201cDie Here s\u00ea: \u2018Ek sal die mense van Israel wat hierdie verwoesting vrygespring het, bymekaarmaak. Ek sal hulle bymekaarmaak soos \u2019n mense skape in \u2019n kraal saamjaag of soos skape wat saam in die veld wei. Die groot klomp mense wat saam in die land is, sal \u2019n lawaai opskop."
                },
                "13": {
                    "verse_nr": "13",
                    "verse": "Ek sal hulle help om deur die vyand se verdediging te breek soos om deur \u2019n hek te breek. Ek, die Here, is julle Koning! Ek sal julle leier wees.\u2019\u201d"
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Miga het ges\u00ea: \u201cLuister \u2019n bietjie hier, leiers van Israel. Behoort julle nie te weet wat reg en verkeerd is nie?"
                },
                "2": {
                    "verse_nr": "2",
                    "verse": "By julle kry \u2019n mens net die teenoorgestelde. Julle haat die dinge wat reg en goed is, maar julle is lief vir die slegte dinge in die lewe. Julle behandel die mense van Juda soos diere wat lewendig afgeslag word. Die vel word afgetrek en die vleis van die bene afgesny."
                },
                "3": {
                    "verse_nr": "3",
                    "verse": "Dan eet julle die vleis, sny die vel af en breek die bene oop. Julle kap hulle in stukke soos \u2019n mens vleis opsny om in \u2019n pot te kook. Dit is skokkend wat julle aan die mense van Juda doen. Julle steel die mense van Juda se goed en knou hulle af totdat julle kry wat julle wil h\u00ea. Julle vat die dinge weg wat hulle aan die lewe hou en laat hulle as stukkende mense agter. Julle gee nie om wie of wat julle skade aandoen nie, solank julle net kry wat julle wil h\u00ea.\u2019"
                },
                "4": {
                    "verse_nr": "4",
                    "verse": "Die Here is nie tevrede met hierdie verkeerde dinge wat julle doen nie. Daarom sal Hy, as julle na Hom roep om julle te help, julle nie antwoord nie. Julle kan maar smeek dat Hy iets spesiaals vir julle moet s\u00ea of wys, Hy sal dit nie doen nie.\u201d"
                },
                "5": {
                    "verse_nr": "5",
                    "verse": "Dit is wat die Here wil h\u00ea Miga vir die profete moet s\u00ea. \u201cDie Here s\u00ea: \u2018Julle lei my mense op \u2019n dwaalspoor. As hulle vir julle kos gee om te eet, het julle allerhande mooi dinge vir hulle te vertel. Dit is net wat hulle wil hoor. As iemand weier om julle te betaal, dan word julle kwaad en behandel hulle soos julle vyande.\u2019"
                },
                "6": {
                    "verse_nr": "6",
                    "verse": "Die Here s\u00ea dit is nag vir julle. \u2018Die toekoms lyk maar donker vir julle, want Ek gaan nie vir julle iets besonders wys in \u2019n droom of vir julle iets oor die toekoms s\u00ea nie.\u2019 Dit gaan vir hulle voel of die son vir hulle ondergegaan het en die donkerte hulle vasvang. Dit is hulle einde. Hulle sal nie meer kan doen waarvoor profete bekend is nie. Hulle gaan hulle plek in die samelewing verloor."
                },
                "7": {
                    "verse_nr": "7",
                    "verse": "Hierdie profete wat altyd s\u00ea wat in die toekoms gaan gebeur, gaan in die skande kom omdat hulle niks gaan h\u00ea om daaroor te s\u00ea nie. Omdat hulle skaam is, sal hulle almal hulle gesigte met hulle hande toehou, want die Here wil nie met hulle praat nie.\u201d"
                },
                "8": {
                    "verse_nr": "8",
                    "verse": "Tog s\u00ea Miga: \u201cEk voel dat die Here se Gees in my lewe is. Hy gee my baie krag. Ek het ook \u2019n goeie gevoel vir wat reg en verkeerd is. Verder is ek nie bang om vir die mense van Juda en Israel te s\u00ea wat hulle verkeerd doen nie en waarvan die Here nie hou nie."
                },
                "9": {
                    "verse_nr": "9",
                    "verse": "\u201cHoor hier, julle leiers van Israel! Julle is mos die mense wat regverdigheid nie kan verdra nie. Julle lieg en bedrieg almal."
                },
                "10": {
                    "verse_nr": "10",
                    "verse": "Jerusalem lyk baie mooi en dit lyk of dit baie goed gaan, maar dit is \u2019n vals prentjie. Die waarheid is dat mense vermoor en bedrieg is om dit reg te kry."
                },
                "11": {
                    "verse_nr": "11",
                    "verse": "Jou leiers word maklik omgekoop. Vir geld sorg hulle dat dit met die een mens goed gaan terwyl hulle \u2019n ander een skade aandoen as hy nie kan betaal nie. Julle priesters leer ook net mense as hulle kan betaal. Die profete vra geld om vir iemand te s\u00ea wat die Here s\u00ea. Tog s\u00ea almal van hulle dat hulle van die Here afhanklik is. Hulle s\u00ea: \u2018So lank as wat die Here by ons in sy tempel is, sal niks vir ons verkeerd loop nie.\u2019"
                },
                "12": {
                    "verse_nr": "12",
                    "verse": "Hoor hier, julle leiers, dit is julle skuld dat Jerusalem verwoes gaan word. Sion gaan soos \u2019n omgeploegde land lyk. Die afgebreekte mure van Jerusalem gaan soos \u2019n hoop bourommel lyk. Bossies gaan oral op die berg groei waar die tempel staan, want daar gaan nie mense na die tempel toe kom wat die bossies gaan plattrap nie.\u201d"
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Miga het ges\u00ea: \u201cDaar sal \u2019n tyd kom wanneer die tempel in Jerusalem die belangrikste plek op aarde sal wees. Mense van verskillende lande en volke sal na die tempel toe kom om die Here te kom dien."
                },
                "2": {
                    "verse_nr": "2",
                    "verse": "\u201cHulle sal s\u00ea: \u2018Kom ons gaan na die tempel toe in Jerusalem, want Israel se God is daar. Ons wil graag by Hom leer hoe ons behoort te lewe. Jerusalem is \u2019n belangrike plek, want dit is waar ons sal kan uitvind of die Here iets spesiaals vir ons tyd wil s\u00ea.\u2019"
                },
                "3": {
                    "verse_nr": "3",
                    "verse": "Al is daar nasies wat ver van Jerusalem af bly, dit maak nie saak nie. Die Here sal die probleme tussen hulle oplos. Hy sal hulle so ver kry om liewer van hulle wapens landbougereedskap te maak. Die verskillende nasies sal nie meer teen mekaar baklei nie en nie eens meer leer om oorlog te maak nie."
                },
                "4": {
                    "verse_nr": "4",
                    "verse": "Daar sal vrede onder die mense wees. Hulle sal hulle eie grond h\u00ea vir hulle vrugtebome en hulle sal rustig in die koelte van die bome kan sit sonder dat hulle bang is. Hierdie woorde kan julle maar glo, want dit kom van die Here af. Daar is niemand wat met Hom vergelyk kan word nie.\u201d"
                },
                "5": {
                    "verse_nr": "5",
                    "verse": "Die opponente het geantwoord: \u201cHierdie nasies moet lewe soos hulle gode van hulle verwag. Ons sal aan die Here, wat ons God is, gehoorsaam wees.\u201d"
                },
                "6": {
                    "verse_nr": "6",
                    "verse": "Miga antwoord hulle toe: \u201cDie Here s\u00ea: \u2018Wanneer hierdie tyd kom wat Ek ges\u00ea het, sal Ek die mense wat seergekry het toe Ek my volk gestraf het, bymekaarmaak. Ek sal hulle in die ander lande gaan haal waar Ek hulle as vreemdelinge laat swaarkry het."
                },
                "7": {
                    "verse_nr": "7",
                    "verse": "Hierdie mense wat die swaar straf oorleef het, sal Ek weer \u2019n trotse nasie maak. Ek sal tot in die verre toekoms hulle Koning in Jerusalem wees.\u2019\u201d"
                },
                "8": {
                    "verse_nr": "8",
                    "verse": "\u201cJerusalem is \u2019n sterk en veilige stad. Dit is op \u2019n hoogte gebou sodat die mense van Juda daar veilig kan wees. Jerusalem sal weer soos vroe\u00ebr die hoofstad wees van waar die koning sal regeer."
                },
                "9": {
                    "verse_nr": "9",
                    "verse": "Hoekom skreeu die mense van Jerusalem dan so benoud? Dit is tog onnodig, want die koning regeer mos nog in die stad. Hulle gekreun en gekla is ook onnodig, hulle planmakers is mos nie dood nie!\u201d antwoord die opponente toe."
                },
                "10": {
                    "verse_nr": "10",
                    "verse": "\u201cNee,\u201d s\u00ea Miga toe, \u201cdie mense van Jerusalem behoort benoud te wees. Hulle kan maar gerus skreeu, want moeilike tye l\u00ea vir hulle voor. Jerusalem is nie so veilig as wat hulle dink nie. Dit is beter om uit die stad uit te vlug na die oop ruimtes om die stad of selfs om na Babel toe te gaan. Dit is nou wel die hoofstad van die vyand, maar die Here sal hulle daar kom verlos uit die mag van hulle vyande.\u201d"
                },
                "11": {
                    "verse_nr": "11",
                    "verse": "Die opponente het ges\u00ea: \u201cDit is nou wel so dat van die nasies hulle kragte saamspan teen Juda en s\u00ea: \u2018Ons sal met ons eie o\u00eb sien hoe hierdie stad ondergaan. En ons sal bly wees!\u2019"
                },
                "12": {
                    "verse_nr": "12",
                    "verse": "Maar hulle verstaan nie hoe die Here dink of wat sy planne is nie. Hy is van plan om vir hulle die lewe baie moeilik te maak en hulle swaar te straf."
                },
                "13": {
                    "verse_nr": "13",
                    "verse": "Die mense van Juda glo dat die Here hulle baie sterk sal maak om teen die nasies te kan veg en hulle te vernietig. Dan sal hulle die kosbare besittings van die vyand vat en dit na Jerusalem bring as die Here se buit. Hy is mos die Koning van die hele w\u00eareld.\u201d"
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "\u201cBetlehem is in die Efrata-gebied. Dit is eintlik maar \u2019n onbelangrike stadjie in vergelyking met van die ander stede in Juda. Maar die Here s\u00ea in hierdie stadjie sal \u2019n leier gebore word wat Hy gekies het om koning oor Israel te wees. Hy kom uit \u2019n familielyn wat tot baie ver in die verlede teruggaan."
                },
                "2": {
                    "verse_nr": "2",
                    "verse": "Vir \u2019n tyd lank sal die Here sy mense baie swaar laat kry. Dit sal so aanhou totdat hierdie nuwe leier gebore word. Dan sal van die mense van Juda wat deur hulle vyand uit hulle land weggevat is, terugkom sodat hulle weer by hulle eie mense in Israel kan wees."
                },
                "3": {
                    "verse_nr": "3",
                    "verse": "Hierdie leier sal sy pligte begin en sy mense lei deur die krag wat die Here vir hom sal gee. Die Here sal vir hom die gesag gee wat hy nodig het om die leier van Juda te wees. Die mense van Israel sal met hom as leier baie veilig voel, want oral oor die w\u00eareld sal mense vir hom respek h\u00ea. Hy sal sorg dat daar vrede is,\u201d het Miga ges\u00ea."
                },
                "4": {
                    "verse_nr": "4",
                    "verse": "Die opponente antwoord toe: \u201cDie mense hoef nie bekommerd te wees nie. As die Assiri\u00ebrs ons land inval en deur ons verdedigingslinies breek, sal ons genoeg leiers aan ons kant h\u00ea om hulle aan te vat. Hulle sal ons beskerm."
                },
                "5": {
                    "verse_nr": "5",
                    "verse": "Hulle sal Assiri\u00eb met milit\u00eare mag verslaan. As die Assiri\u00ebrs oor ons grense kom om ons land in te val, sal ons bondgenote ons uit hulle mag kom red.\u201d"
                },
                "6": {
                    "verse_nr": "6",
                    "verse": "\u201cNee,\u201d antwoord Miga toe, \u201cdie waarheid is net mooi andersom. Die mense van Israel wat die straf van die Here oorleef het, sal vir ander nasies baie beteken. Hulle sal soos dou of re\u00ebn wees wat die Here verniet gee. Hulle is van die Here afhanklik om te lewe.\u201d"
                },
                "7": {
                    "verse_nr": "7",
                    "verse": "\u201cDie mense van Israel wat oorgebly het, sal onder die nasies wees soos \u2019n leeu onder wilde diere is. Mense sal vir hulle bang wees omdat hulle sterk is. Hulle sal soos \u2019n leeu wees onder \u2019n trop skape wat hulle verjaag en verskeur. Niemand sal kom om hulle te help nie."
                },
                "8": {
                    "verse_nr": "8",
                    "verse": "Die mense van Israel sal hulle vyande onverwags aanval en oorwin. Niks sal van hulle oorbly nie,\u201d het die opponente ges\u00ea."
                },
                "9": {
                    "verse_nr": "9",
                    "verse": "En Miga antwoord toe: \u201cDie Here s\u00ea: \u2018Wanneer die tyd kom waarvan Ek praat, sal die volgende gebeur: Ek sal julle wapens en milit\u00eare mag heeltemal vernietig."
                },
                "10": {
                    "verse_nr": "10",
                    "verse": "Daar sal ook niks van al julle stede oorbly nie, selfs nie di\u00e9 met die groot hekke en sterk mure om nie."
                },
                "11": {
                    "verse_nr": "11",
                    "verse": "Ek sal ook ontslae raak van al julle toorkunsies en van julle waars\u00eaers."
                },
                "12": {
                    "verse_nr": "12",
                    "verse": "Verder sal Ek ook al julle afgodsbeelde en die klippilare vernietig wat julle opgesit het om eer aan die gode te bring. Julle sal nooit weer neerbuig voor die goed wat julle met julle hande gemaak het nie."
                },
                "13": {
                    "verse_nr": "13",
                    "verse": "Ek sal die houtpale uitruk wat julle geplant het om die godin van vrugbaarheid te vereer. Ek sal ook julle stede verwoes waar julle hierdie gode aanbid het."
                },
                "14": {
                    "verse_nr": "14",
                    "verse": "Omdat Ek baie kwaad is, sal Ek wraak neem op al die nasies wat aan My ongehoorsaam is.\u2019\u201d"
                },
                "15": {
                    "verse_nr": "15",
                    "verse": ""
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "\u201cHoor hier wat s\u00ea die Here: \u2018Staan op en begin om jou saak te stel. Die berge en die heuwels sal as getuies in die saak luister na wat jy te s\u00ea het.\u2019"
                },
                "2": {
                    "verse_nr": "2",
                    "verse": "Berge, julle wat die vaste fondament van die aarde is, luister na die aanklag van die Here teen sy volk. Hy maak \u2019n saak teen Israel."
                },
                "3": {
                    "verse_nr": "3",
                    "verse": "Die Here vra vir Israel: \u2018My volk, wat meen julle het Ek aan julle gedoen wat nie reg is nie? Waarmee het Ek julle opgesaal dat julle so moedeloos is? Antwoord My!"
                },
                "4": {
                    "verse_nr": "4",
                    "verse": "Ek het julle gehelp om uit Egipte pad te gee en vry mense te wees. Ek het daarvoor gesorg dat julle nie langer slawe in Egipte is nie. Ek het Moses, A\u00e4ron en Mirjam julle leiers gemaak."
                },
                "5": {
                    "verse_nr": "5",
                    "verse": "Onthou julle nie wat koning Balak van Moab teen julle beplan het nie? Hy wou h\u00ea Bileam moes julle vervloek, maar in plaas daarvan het hy julle net goeie dinge toegewens. En verder, onthou julle nie wat alles gebeur het vandat julle van Sittim af getrek het totdat julle uiteindelik by Gilgal aangekom het nie? Dit is belangrik dat julle dit sal onthou, want dit sal julle daaraan herinner dat Ek lojaal aan julle is.\u2019"
                },
                "6": {
                    "verse_nr": "6",
                    "verse": "\u201cJulle vra: \u2018As \u2019n mens nou na die offerplek toe gaan om die Here as God te vereer, wat moet ons saamvat? Sal \u2019n jaaroud kalf die regte offer wees om die verkeerde dinge wat ons gedoen het, reg te maak?"
                },
                "7": {
                    "verse_nr": "7",
                    "verse": "Of sal duisende ramme of tien duisende riviere olyfolie die Here tevrede stel? Of beter nog, moet \u2019n mens jou oudste kind offer om te vergoed vir alles wat jy verkeerd gedoen het?\u2019"
                },
                "8": {
                    "verse_nr": "8",
                    "verse": "\u201cHoekom al die vrae? Die Here het mos al vir julle ges\u00ea wat die regte dinge is om te doen. Hy het \u2019n ooreenkoms met Israel aangegaan dat Hy en hulle aan mekaar getrou sal wees. Daarom verwag Hy van mense wat hierdie ooreenkoms nakom om te doen wat reg is. Verder ook om aan Hom lojaal te wees en Hom lief te h\u00ea. Laastens moet hulle nie hoogmoedig teenoor die Here wees nie."
                },
                "9": {
                    "verse_nr": "9",
                    "verse": "\u201cDie Here se raad aan die mense van Jerusalem is: \u2019n mens wat verstandig is, respekteer die Here. Almal wat in die stad bymekaar is, kan gerus maar hoor wat die Here te s\u00ea het"
                },
                "10": {
                    "verse_nr": "10",
                    "verse": "\u2018Dink julle een oomblik dat Ek my o\u00eb kan sluit vir die verkeerde dinge waarmee julle besig is? Julle word op skelm maniere ryk. Ek kan dit nie verdra dat die maatbakke en bekers wat julle gebruik om iets soos koring of wyn af te meet, vals is nie."
                },
                "11": {
                    "verse_nr": "11",
                    "verse": "Dink julle Ek sal dink dit is reg as iemand ander mense bedrieg met \u2019n skaal wat verkeerd weeg?"
                },
                "12": {
                    "verse_nr": "12",
                    "verse": "Die ryk mense in die stad kry wat hulle wil h\u00ea deur hardhandig met mense te werk. Jerusalem is vol mense wat lieg en bedrieg."
                },
                "13": {
                    "verse_nr": "13",
                    "verse": "Al hierdie verkeerde dinge wat julle doen, is die rede waarom Ek julle begin straf het. Daar gaan nie veel van julle oorbly nie omdat julle verkeerd leef."
                },
                "14": {
                    "verse_nr": "14",
                    "verse": "Niks wat julle doen, gaan goed vir julle werk nie. Julle kan maar eet, maar julle honger sal nie oorgaan nie. Wat julle gaan ervaar, is net soos wanneer \u2019n vrou geboortepyne kry, maar die kind word nie gebore nie. As \u2019n kind miskien tog gebore word, sal hy in \u2019n oorlog doodgaan."
                },
                "15": {
                    "verse_nr": "15",
                    "verse": "Julle kan maar saad probeer saai, julle sal niks oes nie. Probeer maar olywe pars, julle sal nie eens genoeg olie kry om aan julle te smeer nie. Julle sal druiwe pars, maar dit sal nie sap gee om wyn van te maak nie. Al julle harde werk is verniet."
                },
                "16": {
                    "verse_nr": "16",
                    "verse": "Ek het \u2019n groot probleem met julle omdat julle dieselfde verkeerde goed doen as wat koning Omri en sy seun Agab gedoen het. Dit is die rede hoekom Ek julle stad gaan verwoes. Ja, Ek gaan julle wat in die stad agterbly, verneder. Mense van ander volke sal na julle kyk en vir julle lag, want hulle dink minder as niks van julle.\u2019\u201d"
                }
            }
        },
        "7": {
            "chapter_nr": "7",
            "chapter": {
                "1": {
                    "verse_nr": "1",
                    "verse": "\u201cDit gaan nie goed met my nie. Ek voel soos iemand in \u2019n vrugteboord nadat die oes alreeds bymekaargemaak is. Daar het nie eens vir my \u2019n trossie druiwe of \u2019n enkele vy oorgebly om my honger weg te vat nie."
                },
                "2": {
                    "verse_nr": "2",
                    "verse": "So gaan dit in die land ook. Daar is nie meer mense wat in die Here glo nie. \u2019n Mens kry ook nie meer eerlike mense nie. Om die waarheid te s\u00ea, hulle bedrieg en vermoor hulle eie mense soos niks."
                },
                "3": {
                    "verse_nr": "3",
                    "verse": "Hulle is goed geskool in die kuns om verkeerde dinge te doen. Die ministers en die regters verwag omkoopgeld vir gunsies. Hulle is kop in een mus met mense in belangrike posisies wat maar net kan s\u00ea wat hulle graag wil h\u00ea en dan gebeur dit so."
                },
                "4": {
                    "verse_nr": "4",
                    "verse": "\u201cDie bestes onder hierdie klomp bedrie\u00ebrs is erger as \u2019n gifplant of selfs \u2019n bos met gevaarlike dorings. \u2019n Mens kan hulle doodeenvoudig nie vertrou nie. Maar d\u00edt moet hulle weet, die dag wanneer die Here hulle gaan begin straf, is baie naby. Chaos gaan dan losbreek."
                },
                "5": {
                    "verse_nr": "5",
                    "verse": "\u201cMoet niemand vertrou nie, nie eens jou man of jou vrou of selfs jou beste vriend nie. Tel jou woorde!"
                },
                "6": {
                    "verse_nr": "6",
                    "verse": "Dit sal sleg gaan tussen die ouers, kinders en skoonouers. Die seuns dink hulle pa is dom. Die meisies en skoondogters is opstandig teen hulle ma en skoonma. Jy hoef nie eens ver te soek vir jou vyand nie, hy is sommer in jou huis."
                },
                "7": {
                    "verse_nr": "7",
                    "verse": "\u201cEk het besluit ek sal my hulp by die Here soek. Ek sal geduldig wag tot Hy besluit dis nou die tyd om my te red. Verder weet ek die Here sal my gebed beantwoord.\u201d"
                },
                "8": {
                    "verse_nr": "8",
                    "verse": "Miga het namens Israel gepraat en ges\u00ea: \u201cOns vyande kry verniet so lekker omdat ons swaarkry. Dit is so dat ons geval het, maar ons sal weer opstaan. Dit voel vir ons of ons in die donkerte sit, maar ons weet die Here sal vir ons soos \u2019n lig wees."
                },
                "9": {
                    "verse_nr": "9",
                    "verse": "Ons het verkeerde dinge gedoen en die Here het nie daarvan gehou nie. Ons moet daarom doodgewoon ons straf vat. Maar as dit eers verby is, sal die Here sorg dat dinge weer vir ons reg loop. Dit sal vir ons voel of Hy ons uit die donkerte bring na die lig toe. Ons sal weet dit is die Here wat ons laat wen teen ons vyande."
                },
                "10": {
                    "verse_nr": "10",
                    "verse": "Ons vyande het gespot en ges\u00ea: \u2018Waar is die Here julle God heen, is Hy weg?\u2019 As ons vyande sien hoe die Here ons laat wen, sal hulle baie skaam kry oor hulle astrante houding. Ons sal lekker kry as hulle verneder word. Hulle sal soos modder wees wat in die strate l\u00ea en waarop mense trap."
                },
                "11": {
                    "verse_nr": "11",
                    "verse": "\u201cDaar gaan \u2019n tyd vir Israel kom om hulle stede weer reg te maak nadat die vyande dit verniel het. Hulle gaan dan ook hulle grense uitskuif en so meer grond kry."
                },
                "12": {
                    "verse_nr": "12",
                    "verse": "Wanneer hierdie tyd aanbreek wat Israel verwag, sal mense van oral na hulle toe kom. Hulle sal van Assiri\u00eb, Egipte en die gebied by die Eufraat af kom. Verder sal hulle ook van die verste see en die verste berge af kom."
                },
                "13": {
                    "verse_nr": "13",
                    "verse": "Die lande van die vyande sal wild en leeg word. Mense sal nie daar wil bly nie. Hoekom gebeur dit? Omdat die mense wat daar bly, slegte dinge gedoen het.\u201d"
                },
                "14": {
                    "verse_nr": "14",
                    "verse": "\u201cIsrael vra die Here om hulle te versorg en te beskerm soos \u2019n herder met sy skape maak. Hulle bly nou baie eenkant en alleen soos mense in \u2019n bos. Rondom hulle is die grond baie vrugbaar. Hulle wens dat die Here hulle sal toelaat om weer hierdie grond te gebruik waar alles so goed groei en groen is. Jare terug het hulle dit gedoen."
                },
                "15": {
                    "verse_nr": "15",
                    "verse": "Hulle vra dat die Here hulle weer op sulke wonderlike maniere sal help soos Hy in Egipte vir hulle gedoen het. Toe het Hy gesorg dat hulle nie langer slawe sou wees nie."
                },
                "16": {
                    "verse_nr": "16",
                    "verse": "Die volke van die w\u00eareld sal stom van verbasing wees oor wat die Here vir sy mense doen. Hulle sal skaam wees omdat hulle eie krag skielik na niks lyk nie as hulle kyk na wat die Here doen. Hulle sal hulle monde en ore toedruk van skok."
                },
                "17": {
                    "verse_nr": "17",
                    "verse": "Hulle sal dan weet dat hulle nie veel werd is nie. Hulle sal wees soos slange wat laag op die grond seil. Hulle sal bang en bewerig uit hulle l\u00eaplekke kom omdat hulle weet die Here is daar."
                },
                "18": {
                    "verse_nr": "18",
                    "verse": "\u201cDaar is nie nog \u2019n God soos die Here nie. Hy vergewe die mense van Israel wat oor is vir alles wat hulle verkeerd gedoen het. Hy bly nie vir altyd kwaad nie. Hy wys vir sy mense dat Hy vir hulle lief is."
                },
                "19": {
                    "verse_nr": "19",
                    "verse": "Hy sal ons weer jammer kry. Al die verkeerde dinge wat ons gedoen het, sal Hy onder sy voete vertrap. Hy sal nog meer as dit doen, Hy sal dit baie diep in die see gooi. Dit sal so goed wees of hierdie verkeerde dinge nooit eers gedoen is nie."
                },
                "20": {
                    "verse_nr": "20",
                    "verse": "Lank terug in die verlede het die Here aan Abraham en sy nageslag beloof dat Hy altyd vir hulle sal sorg. Hulle sal ook altyd weet dat Hy vir hulle lief is.\u201d"
                }
            }
        }
    }
}