{
    "version": "MVJ",
    "book_name": "1 Peter",
    "book_nr": "60",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Jun tneel u\u02c8j e xi\u02c8 ttz\u02c8i\u02c8ben ap\u00f3stol Pedro - Jun k\u02c8olbebl tu\u02c8n ap\u00f3stol Pedro - Inayena Pedro, jun t\u2011xel Jesucristo. Nxi\u02c8 ntz\u02c8i\u02c8bena ja u\u02c8j lu te cyey ocslal cyuj departamento te Ponto, Galacia, Capadocia, Asia, bix Bitinia. Ma chi el tz\u0308itja. Cyisen jun wikxitl xjalkey twitz tx\u02c8otx\u02c8."
                },
                "2": {
                    "verse_nr": "2",
                    "verse": "Jatxe tuj tneel ttzki\u02c8n Kman Dios alcyej xjal at c\u02c8oquel te ttanem. Ma tz\u02c8el tpa\u02c8n Esp\u00edritu Santo ejee\u02c8y cyi\u02c8 niy\u02c8tl xjal tu\u02c8n cyoca te ttanem Dios. Ma chi jaw scy\u02c8o\u02c8na tu\u02c8n toc cybi\u02c8na Jesucristo, bix tu\u02c8n cycleta tu\u02c8nj tcyamecy tej t\u2011xi\u02c8 toyen ttz\u0308q\u02c8uel te chojbil kil. Tzajxit nim t\u2011xtalbil Dios cyibaja, bix nimxit chi temela tuj ttz\u0308yal."
                },
                "3": {
                    "verse_nr": "3",
                    "verse": "At k\u02c8ukbabl kc\u02c8u\u02c8j ti\u02c8j kkab mintii\u02c8 tbajlel - Knimsa\u02c8waxittzen tbi Dios, ja tman Kaaw Jesucristo. Nimxsen ma tzaj tk\u02c8o\u02c8n Dios lastim ke, cuma ma tzaj tk\u02c8o\u02c8n jun ac\u02c8aj kchunk\u02c8lal. Cuma e jatz itz\u02c8j Jesucristo tuj cyamecy, ju\u02c8 tzunj ko tzalajel cuma la\u02c8 alcye jun k\u02c8ij ko temel tuyaxin te junx maj."
                },
                "4": {
                    "verse_nr": "4",
                    "verse": "Ckiik\u02c8el jun kkab mintii\u02c8 tbajlel bix mlay txi\u02c8 tuj il bix mlay tzkij. Ja kkab lu c\u02c8u\u02c8n tu\u02c8n Dios tuj cya\u02c8j te ke."
                },
                "5": {
                    "verse_nr": "5",
                    "verse": "Cuma ma tz\u02c8oc ke cyc\u02c8u\u02c8ja ti\u02c8 Dios, ctzaaltzen tonen Dios ejee\u02c8y tu\u02c8n tipemal tu\u02c8n tiy\u02c8x cyu\u02c8na ojxe cyiik\u02c8entey cycotza. Bix tuj manc\u02c8bil k\u02c8ij ccyiik\u02c8ela jcolbil ma baj tninc\u02c8u\u02c8n Dios cyey."
                },
                "6": {
                    "verse_nr": "6",
                    "verse": "Ju\u02c8 tzunj, chi tzalajxa, amale atet maj il ti\u02c8j ja\u02c8lewe tu\u02c8n tiy\u02c8x q\u02c8uixc\u02c8aj cyu\u02c8na jun rato."
                },
                "7": {
                    "verse_nr": "7",
                    "verse": "Cyocslabla tisen oro. Il ti\u02c8j tu\u02c8n tocx oro tuj k\u02c8ak\u02c8, tu\u02c8ntzen tyeec\u02c8aj ka oro. Katzen il ti\u02c8j tu\u02c8n tocx oro tuj k\u02c8ak\u02c8, amale pjelet oro la\u02c8 alcye jun k\u02c8ij, mas il ti\u02c8j tu\u02c8n toc pena cyi\u02c8ja, tu\u02c8ntzen tyeec\u02c8aj ka jaxxix cyocslabla ti\u02c8 Dios. Amale nimxsen c\u02c8ajbel oro, pero mas c\u02c8ajbel cyocslabla. Bix oj tul meltz\u02c8aj Jesucristo, ka ma chic\u02c8aj jaxxix cyocslabla, chi elela ba\u02c8n tuj twitz, bix cjawel tnimsa\u02c8n ejee\u02c8y, bix ctzaal tk\u02c8o\u02c8n nimbil cyey."
                },
                "8": {
                    "verse_nr": "8",
                    "verse": "Bajx cyiley Jesucristo, pero n\u2011oc tak\u02c8xin cyey. Bix amale mint n\u2011oc cycye\u02c8yena jaxin ja\u02c8lewe, pero nimxsen nchi tzalaja ti\u02c8jxin tuya jun cytzalajebla mlay kbaj, cuma n\u2011oc ke cyc\u02c8u\u02c8ja ti\u02c8jxin,"
                },
                "9": {
                    "verse_nr": "9",
                    "verse": "bix cuma tu\u02c8nj ja cyocslabla ti\u02c8jxin, chi cletel tzuna."
                },
                "10": {
                    "verse_nr": "10",
                    "verse": "Jatxe ootxa, kej tyolel Dios e cyk\u02c8ume ti\u02c8j jun xtalbil at tu\u02c8n tul, jaj colbil ma cyiik\u02c8a. Pero min el cyniy\u02c8 ti\u02c8j colbil, bix nim e cub tenke ximal ti\u02c8j."
                },
                "11": {
                    "verse_nr": "11",
                    "verse": "Tu\u02c8nj Esp\u00edritu Santo e k\u02c8oj tu\u02c8n Cristo, e cyk\u02c8ume at tu\u02c8n tul jun xjal la\u02c8 alcye jun k\u02c8ij scy\u02c8o\u02c8n tu\u02c8n Dios, bix at tu\u02c8n tiy\u02c8x nim q\u02c8uixc\u02c8aj tu\u02c8n ja xjal lu, bix at tu\u02c8n toc te cawel tibaj cykilca. Bix nim e cyajbe tu\u02c8n tel cyniy\u02c8 ti\u02c8j alcyej xjal scy\u02c8o\u02c8n tu\u02c8n Dios, bix alcyej k\u02c8ij tu\u02c8n tul."
                },
                "12": {
                    "verse_nr": "12",
                    "verse": "Tu\u02c8nj Esp\u00edritu Santo, e tyeec\u02c8aj cyexin j\u2011e cyk\u02c8ume at tu\u02c8n tbaj, yaa\u02c8n tu\u02c8n tbaj te cye, sino mas yaj te ke. Bix ma k\u02c8umj tpocbalel ja colbil lu cyey cyu\u02c8n kbalte tyol Dios. O chi k\u02c8umenxin tu\u02c8nj tipemal Esp\u00edritu Santo o tzaj sma\u02c8n tuj cya\u02c8j, bix tpocbalel cycolbila, jax ju\u02c8x ke t\u2011\u00e1ngel Dios tuj cya\u02c8j cyaj tu\u02c8n tel cyniy\u02c8 ti\u02c8j."
                },
                "13": {
                    "verse_nr": "13",
                    "verse": "Ma ko txquet tu\u02c8n Dios tu\u02c8n koc te ttanem - Ju\u02c8 tzunj, nuk binne cytena tu\u02c8n cybinchantiya tajbil Dios, bix cytzyum cyiiba twitz tka\u02c8yel. Bix mi\u02c8n baj cyc\u02c8u\u02c8ja ti\u02c8j xtalbil ctzaal k\u02c8o\u02c8n cyey oj tul meltz\u02c8aj Jesucristo. Nuk chi ayonxa ti\u02c8j tuya cykil cyc\u02c8u\u02c8ja."
                },
                "14": {
                    "verse_nr": "14",
                    "verse": "Cuma tcwal Dioskey, ju\u02c8 tzunj cybima tyol. Mi\u02c8n txi\u02c8 cycuyana tajbil cyxumlala yaa\u02c8n ba\u02c8n, tisenj e cysey tej min el cyni\u02c8ya ti\u02c8j tajbil Dios."
                },
                "15": {
                    "verse_nr": "15",
                    "verse": "E ttxoc Dios ejee\u02c8y tu\u02c8n cyoca te ttanem Dios. Ju\u02c8 tzunj, chi tena sakxix, tisen te Dios sakxix."
                },
                "16": {
                    "verse_nr": "16",
                    "verse": "Tzin tkba\u02c8n tyol Dios cyjulu: \u201cChi tena sakxix, cuma sakxix kena,\u201d tz\u0308i Dios tuj tyol."
                },
                "17": {
                    "verse_nr": "17",
                    "verse": "N\u2011oc cyk\u02c8o\u02c8na Dios te cymana. Pero jax ju\u02c8x ja Cymana Dios c\u02c8oquel te Juez tibaj taak\u02c8en cykilca xjal. Bix oj cyoc xjal tuj xkelbil twitzxin, mi\u02c8n txi\u02c8 tcye\u02c8yenxin ka jawnex jun xjal bix ka ajnintz. Ju\u02c8 tzunj, cyyeec\u02c8anx nim cynimbila twitzxin tzalu twitz tx\u02c8otx\u02c8 jooc\u02c8tzen nchi ayona tu\u02c8n cypona tuya Dios, bix tu\u02c8n tten ba\u02c8n cykilca cybinchbena."
                },
                "18": {
                    "verse_nr": "18",
                    "verse": "Jcychunk\u02c8lala e xi\u02c8 cyii\u02c8na nejl, otk cyxnak\u02c8tza cyiy\u02c8jila cyey, pero mintii\u02c8 c\u02c8ajbela. Ma chi co\u02c8pja tuj ja cychunk\u02c8lala lu, bix cytzki\u02c8na twi\u02c8j cycolbila yaa\u02c8n oro bix yaa\u02c8n pwak te plata at tbajlel."
                },
                "19": {
                    "verse_nr": "19",
                    "verse": "Chi lok\u02c8eta tuyaj jawnex tcyamecy Cristo tej tel tz\u0308itj ttz\u0308q\u02c8uel ti\u02c8j, tisen oj nxi\u02c8 oyet jun tal carnel mintii\u02c8 tpalt bix sakxix."
                },
                "20": {
                    "verse_nr": "20",
                    "verse": "Tej mitkna\u02c8x tbint twitz tx\u02c8otx\u02c8, otk baj tninc\u02c8u\u02c8n Dios tu\u02c8n cycleta tu\u02c8n Cristo, pero maa ja\u02c8lewe ma tzaj yeec\u02c8an Cristo twitz tx\u02c8otx\u02c8 tu\u02c8n t\u2011xi\u02c8 tco\u02c8pan ejee\u02c8y."
                },
                "21": {
                    "verse_nr": "21",
                    "verse": "Nuk tu\u02c8n Cristo nbint cyu\u02c8na tu\u02c8n cyocslana ti\u02c8 Dios e jatz titz\u02c8jsa\u02c8n Dios ja Cristo tuj cyamecy, bix ma tzaj tk\u02c8o\u02c8n Dios texin tu\u02c8n toc te mas jawnex tibaj cykilca. Nuk tu\u02c8n Cristo ba\u02c8n tu\u02c8n cyoc lpey ti\u02c8 Dios, bix ba\u02c8n tu\u02c8n cyayona ti\u02c8j tu\u02c8n cytena tuya Dios."
                },
                "22": {
                    "verse_nr": "22",
                    "verse": "Tu\u02c8nj Esp\u00edritu Santo, ma tz\u02c8oc cybi\u02c8na jaxxix yol, bix ma chi oca sakxix. Ya ma k\u02c8oj cyipemala tu\u02c8n tocxix cyak\u02c8 ke ocslal cyey. Ju\u02c8 tzunj, c\u02c8oquel cyak\u02c8 ke ocslal cyuyey cyey tuya cykil cyc\u02c8u\u02c8ja."
                },
                "23": {
                    "verse_nr": "23",
                    "verse": "Ma k\u02c8oj jun ac\u02c8aj cychunk\u02c8lala. Min e tzaj ja ac\u02c8aj cychunk\u02c8lala lu ti\u02c8j cyiy\u02c8jila tej cyul itz\u02c8ja, cuma yaa\u02c8n te junx maj ja cychunk\u02c8lala lu oj n\u2011ul itz\u02c8j jun xjal, sino ma tzaj ac\u02c8aj cychunk\u02c8lala lu tu\u02c8n tyol Dios nim tipemal mintii\u02c8 tbajlel."
                },
                "24": {
                    "verse_nr": "24",
                    "verse": "Tzin tkba\u02c8n tyol Dios cyjulu: \u201cCykilca xjal tisen c\u02c8ul, bix cybinchben bix cynimbil cyiib jawnex tisen txmaquel c\u02c8ul, bix tisen oj ntzkijtl c\u02c8ul bix txmaquel n\u2011el tz\u02c8ak, ju\u02c8x xsunj pjel cye xjal tuyaj ma bint cyu\u02c8n."
                },
                "25": {
                    "verse_nr": "25",
                    "verse": "Pero tyol Dios ctemel te junx maj,\u201d tz\u0308i tyol Dios. Bix ja tzunj tyol Dios lu e k\u02c8umj cyey tej tpon tpocbal colbil cyey cyxola."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Cuma ma chi oca te ttanem Dios, ju\u02c8 tzunj, key ocslal, cyk\u02c8o\u02c8ncj cykilca yaa\u02c8n ba\u02c8n. Mi\u02c8n cub cyyajla\u02c8na ke xjal, bix mi\u02c8n chi oca te xmeletz\u02c8. Mi\u02c8n chi\u02c8l cyc\u02c8u\u02c8ja ti\u02c8 cyuyena, bix mi\u02c8n chi cub tena iken yol ka\u02c8 ti\u02c8 cyuyey."
                },
                "2": {
                    "verse_nr": "2",
                    "verse": "Tisen jun \u1e8dlak ntzey\u02c8 tc\u02c8u\u02c8j ti\u02c8 cych\u02c8u\u02c8, jax ju\u02c8x cyey, ntzey\u02c8xit cyc\u02c8u\u02c8ja ti\u02c8j tyol Dios sakxix yaa\u02c8n tz\u02c8il, tu\u02c8ntzen cytz\u0308\u02c8iy tu\u02c8n tuj cyocslabla."
                },
                "3": {
                    "verse_nr": "3",
                    "verse": "Ma cyiik\u02c8a t\u2011xtalbil Dios jun maj. Chi oca tisen jun tal nee\u02c8 ma txi\u02c8 jun maj tch\u02c8u\u02c8, bix tajx mastl."
                },
                "4": {
                    "verse_nr": "4",
                    "verse": "Tisen najben jun xak te tk\u02c8uk\u02c8lel jun jaa\u02c8, jax ju\u02c8x te Kaaw. Jaxin tk\u02c8uk\u02c8lel kchunk\u02c8lal, tisen jun xak i\u02c8tz. Ju\u02c8 tzunj, chi lk\u02c8etza tuyaxin. El cyiiq\u02c8uen xjal jaxin, pero te Dios, ma jaw tscy\u02c8o\u02c8n jaxin, bix nimxsen c\u02c8ajbelaxin."
                },
                "5": {
                    "verse_nr": "5",
                    "verse": "Tisen oj njaw cybincha\u02c8n xjal look\u02c8 tibaj tk\u02c8uk\u02c8lel jaa\u02c8 tu\u02c8n tbint jun jaa\u02c8, jax ju\u02c8x cyey, cymojbanx cyiiba tuya Kaaw tu\u02c8n cyoca tisen jun tja Dios jaa\u02c8 najla Dios. Bix tisenj tej t\u2011xi\u02c8 cyk\u02c8o\u02c8n pala oybil te Dios, ju\u02c8x cyey, chi ajbena te Dios. Oj nchi ajbena te Dios ju\u02c8wa, jax jun oybilkey te Dios, bix tiik\u02c8el Dios cyoybila, cuma at cymojbabl cyiiba tuya Jesucristo."
                },
                "6": {
                    "verse_nr": "6",
                    "verse": "Ktzki\u02c8n jlu, cuma tzin tkba\u02c8n tyol Dios cyjulu: \u201cJey\u02c8, cwel nk\u02c8o\u02c8na jun jawnex xak te cytanem nxjala, jun tk\u02c8uk\u02c8lel jaa\u02c8 scy\u02c8o\u02c8n wu\u02c8na, bix kej xjal n\u2011oc ke cyc\u02c8u\u02c8j ti\u02c8j ja xak lu, yaa\u02c8n nuk cyajx c\u02c8oquel ke cyc\u02c8u\u02c8j ti\u02c8j,\u201d tz\u0308i tyol Dios."
                },
                "7": {
                    "verse_nr": "7",
                    "verse": "Ju\u02c8 tzunj, cyey ma chi ocslana, jawnexsen ja xak lu tuj cywitza. Pero te cyej xjal min ma chi ocslan, tzin tkba\u02c8n tyol Dios cyjulu: \u201cJxak el cyiiq\u02c8uen kej binchal jaa\u02c8, ma tz\u02c8oc te tk\u02c8uk\u02c8lel jaa\u02c8, bix jawnex,\u201d tz\u0308i tyol Dios."
                },
                "8": {
                    "verse_nr": "8",
                    "verse": "Jax tzin tkba\u02c8n: \u201cTuj cywitz xjal, ti\u02c8j Clol cye cxe\u02c8l nk\u02c8o\u02c8na, tisen jun xak tcub tuj cybe nchi jaw pitc\u02c8aj ti\u02c8j, bix tisen jun tzlom nchi jaw jilpaj xjal twitz,\u201d tz\u0308i tyol Dios. Nchi jaw tz\u02c8ak ti\u02c8j cuma cycy\u02c8i tu\u02c8n toc cybi\u02c8n. Ju\u02c8 tzunj, il ti\u02c8j nchi jaw tz\u02c8ak."
                },
                "9": {
                    "verse_nr": "9",
                    "verse": "Ejee\u02c8 kej xjal scy\u02c8o\u02c8n tu\u02c8n Dios - Perotzen cyey, t\u2011xjal Dioskey. Scy\u02c8o\u02c8nkey tu\u02c8n Dios tu\u02c8n cyajbena te kbalte tyolxin cyxol xjal bix tu\u02c8n cyajbena tuj taak\u02c8en jrey tibaj cykilca. Ttanem Dios sakxixkey, bix taj Dios tu\u02c8n cytena nuk te texin. Ma ttxoc Dios ejee\u02c8y tu\u02c8n cyetza tuj klolj bix tu\u02c8n cytena tuj spi\u02c8yen, tu\u02c8ntzen t\u2011xi\u02c8 cykba\u02c8na jawnex colbil cye xjal o bint tu\u02c8n Dios."
                },
                "10": {
                    "verse_nr": "10",
                    "verse": "Nejl, yaa\u02c8n ttanem Dioskey. Pero ja\u02c8lewe, ma chi oca te ttanem Dios. Nejl, min e cyiik\u02c8a tlastim Dios. Pero ja\u02c8lewe, ma cyiik\u02c8a."
                },
                "11": {
                    "verse_nr": "11",
                    "verse": "Il ti\u02c8j cbinel tajbil Dios ku\u02c8n - Key ocslal n\u2011oc cyak\u02c8a weya, tisen jun wikxitl xjalkey cyxol xjal te twitz tx\u02c8otx\u02c8. Nuk jun rato ete\u02c8y tzalu. Ju\u02c8 tzunj, cxe\u02c8l ncubsa\u02c8na nwitza cyey tu\u02c8n mi\u02c8n txi\u02c8 cynimana tajbil cynaabla aj il, cuma nk\u02c8ojl cynaabla aj il ti\u02c8 cyanema."
                },
                "12": {
                    "verse_nr": "12",
                    "verse": "Cxe\u02c8l cyii\u02c8na cychunk\u02c8lala tuj tumel cywitz xjal yaa\u02c8n ocslal, tu\u02c8ntzen toc cycye\u02c8yen cybinchbena ba\u02c8n. Amale nchi yolet ka\u02c8 cyi\u02c8ja ja\u02c8lewe, pero la\u02c8 alcye jun k\u02c8ij cjawel cynimsa\u02c8n tbi Dios, cuma tu\u02c8nj n\u2011oc cycye\u02c8yen jba\u02c8n nbint cyu\u02c8na, chi ocslaltzen ti\u02c8 Dios."
                },
                "13": {
                    "verse_nr": "13",
                    "verse": "Il ti\u02c8j cxe\u02c8l cynimana cykilca cawel tcub cyxol xjal, cuma ju\u02c8 taj Kaaw. Cynimanx jnintzaj cawel,"
                },
                "14": {
                    "verse_nr": "14",
                    "verse": "bix jax cynimanx ke gobernador, cuma sma\u02c8nke tu\u02c8n cawel tu\u02c8n cyk\u02c8onte cycastiwa kej xjal binchal ka\u02c8, bix tu\u02c8n cyyolen ba\u02c8n cyi\u02c8j xjal binchal ba\u02c8n."
                },
                "15": {
                    "verse_nr": "15",
                    "verse": "Taj Dios tu\u02c8n cybinchantiya ba\u02c8n tu\u02c8n tmaket cytzi kej xjal cycy\u02c8i jaxxix yol cuma mintii\u02c8 cynaabl ti\u02c8j."
                },
                "16": {
                    "verse_nr": "16",
                    "verse": "Ma ttzakpi Dios ejee\u02c8y, pero yaa\u02c8n tu\u02c8n cyxi\u02c8 lpey ti\u02c8j tik\u02c8ch cyaja, sino tu\u02c8n tbint tajbil Dios cyu\u02c8na."
                },
                "17": {
                    "verse_nr": "17",
                    "verse": "Ju\u02c8 tzunj, cyk\u02c8onx nimbil te cykilca. C\u02c8oq\u02c8uelxix cyak\u02c8 ocslal cyey. Cybi\u02c8y Dios. Bix cynimanxa kej cawel."
                },
                "18": {
                    "verse_nr": "18",
                    "verse": "Yaltzen key xjal nchi ak\u02c8anana tjak\u02c8 tcawbil cypatr\u00f3na, tu\u02c8n toc cybi\u02c8na cyyol, yaa\u02c8n nuk o\u02c8cx tu\u02c8n t\u2011xi\u02c8 cynimana ke patr\u00f3n ba\u02c8n cynaabl, pero jax ju\u02c8x tu\u02c8n t\u2011xi\u02c8 cynimana ke patr\u00f3n cyiw."
                },
                "19": {
                    "verse_nr": "19",
                    "verse": "Amale cyiwet tcawbil cypatr\u00f3na cyibaja, pero cynimanxa jaxin tuya cypasensyey, tu\u02c8n cynimana Dios, cuma ba\u02c8n jlu tuj twitz Dios."
                },
                "20": {
                    "verse_nr": "20",
                    "verse": "Ka ma chi binchana jun ka\u02c8 ti\u02c8 cypatr\u00f3na, bix ma tz\u02c8oc cypju\u02c8n ejee\u02c8y tu\u02c8n tlaj cyila, \u00bfti c\u02c8ajbela ka ma tziy\u02c8x cycastiwiya cyu\u02c8na tuya cypasensyey? Pero ka ma chi binchana nuk ba\u02c8n, pero n\u2011ocx tpju\u02c8n cypatr\u00f3na ejee\u02c8y, bix ka ma tziy\u02c8x ja q\u02c8uixc\u02c8aj lu cyu\u02c8na tuya cypasensyey, ba\u02c8ntzen nchi e\u02c8ley tuj twitz Dios."
                },
                "21": {
                    "verse_nr": "21",
                    "verse": "At\u2011xit cypasensyey, cuma ma chi txqueta tu\u02c8n Dios tu\u02c8n cyxi\u02c8 lpey ti\u02c8j yec\u02c8bil e cyaj tk\u02c8o\u02c8n Cristo. Iy\u02c8x q\u02c8uixc\u02c8aj tu\u02c8n Cristo, bix tu\u02c8nj q\u02c8uixc\u02c8aj iy\u02c8x tu\u02c8nxin, ma tz\u02c8el ba\u02c8n te cyey."
                },
                "22": {
                    "verse_nr": "22",
                    "verse": "Mintii\u02c8 il e tbinchaxin, bix min e \u1e8dtak\u02c8enxin."
                },
                "23": {
                    "verse_nr": "23",
                    "verse": "Tej toc cyxmuccha\u02c8n xjal jaxin, mintii\u02c8 ak\u02c8xin. Tej tiy\u02c8x q\u02c8uixc\u02c8aj tu\u02c8nxin cyu\u02c8n xjal, min e xi\u02c8 tkanenxin te Dios tu\u02c8n tcub cycastiwa. Nuk o\u02c8cx e xi\u02c8 tk\u02c8on tiibxin tuj tk\u02c8ab Dios, jxin binchal cykilca jiquenxix."
                },
                "24": {
                    "verse_nr": "24",
                    "verse": "Jaxxin e xi\u02c8 ikente kil tej tjaw k\u02c8o\u02c8n t\u2011xumlalxin twitz cruz, tu\u02c8ntzen tel ttzakpi\u02c8nxin ejoo\u02c8 ti\u02c8j knaabl aj il, tu\u02c8n kbinchante ba\u02c8n. Tu\u02c8nj tcyimlenxin ma ko cleta."
                },
                "25": {
                    "verse_nr": "25",
                    "verse": "Nejl, otk chi el tzpeta tisen ke carnel. Pero ja\u02c8lewe, ma chi ul meltz\u02c8aja tuya Cristo, ja cylel cyey bix c\u02c8ojlal cyanema."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ti tten tu\u02c8n tnajan xinak tuya t\u2011xu\u02c8l - Jax ju\u02c8x cyey xuuj, il ti\u02c8j chi yeec\u02c8ala cynimbila. Cynimanx cychmila. Ka yaa\u02c8n ocslal ke cychmila, bix ka cycy\u02c8i cyyolena ti\u02c8 tyol Dios, pero ka ma cub cycuyana cyyol, kape at jun k\u02c8ij chi ocslal ti\u02c8 Dios tu\u02c8nj cynimbila."
                },
                "2": {
                    "verse_nr": "2",
                    "verse": "Kape chi ocslal oj toc cycye\u02c8yen cynimbila bix jun cychunk\u02c8lala sakxix."
                },
                "3": {
                    "verse_nr": "3",
                    "verse": "Mi\u02c8n cybinchay nuk tu\u02c8n ba\u02c8n cycye\u02c8nquey. Cxebjil cywi\u02c8y, bix cycwencha oro, bix cyxbalena wi\u02c8yel, pero mi\u02c8n tz\u02c8oc cyk\u02c8o\u02c8na te cynimbil cyiiba."
                },
                "4": {
                    "verse_nr": "4",
                    "verse": "Mas il ti\u02c8j tu\u02c8n tocxix cycwenta ti\u02c8j cyanema, ka ba\u02c8n bix ka yaa\u02c8n ba\u02c8n. Tenxit cyanema maans bix txubtx. Pjel cyxbalena, pero cyanema tbanelxix, mi\u02c8n baj, bix mas il ti\u02c8j jlu tuj twitz Dios."
                },
                "5": {
                    "verse_nr": "5",
                    "verse": "Jatxe ootxa, kej xuuj cyxol ttanem Dios mas oc cyk\u02c8o\u02c8nxuj cycwent ti\u02c8j ti tten cyanemxuj twitzj tii\u02c8n cycye\u02c8ncxuj. Oc kexuj cyc\u02c8u\u02c8jxuj ti\u02c8 Dios, bix e xi\u02c8 cynimanxuj cychmilxuj. Ju\u02c8 tzunj, chi oquel lpey ti\u02c8j cyyec\u02c8bilxuj."
                },
                "6": {
                    "verse_nr": "6",
                    "verse": "Jun yec\u02c8bil te cyey e cyaj tk\u02c8o\u02c8n Sara, t\u2011xu\u02c8l Abraham te ootxa. Oc tbi\u02c8nxuj tyol tchmilxuj, bix oc tk\u02c8o\u02c8nxuj tbixin te \u201cTaat.\u201d Chi oquela tisen Sara ka ma chi binchay jba\u02c8n bix mintii\u02c8tzen ttz\u0308i cychmila cyi\u02c8ja."
                },
                "7": {
                    "verse_nr": "7",
                    "verse": "Yaltzen cyey chmilbaj, chi ten tzuna tuj tumel. Chi najana tuya cyxu\u02c8la tuya cynaabla ba\u02c8n. Q\u02c8uelel cyni\u02c8ya ti\u02c8j yaa\u02c8n nimxix cyipenxuj cywitza. Cyk\u02c8onxa nimbil cyexuj, tu\u02c8ntzen mi\u02c8n ten jun xitbil oj nchi na\u02c8na Dios, cuma cyca\u02c8bela ma cyiik\u02c8a cychunk\u02c8lala te junx maj."
                },
                "8": {
                    "verse_nr": "8",
                    "verse": "Kej niy\u02c8x q\u02c8uixc\u02c8aj cyu\u02c8n tu\u02c8nj nchi binchan ba\u02c8n - Yaltzen te cykilca key, chi bet\u2011xita cykilcakey junx. At\u2011xit cyanema cyxola, bix c\u02c8oquel cyak\u02c8 ocslal cyey, cuma tisen cyitz\u02c8en cyiiba tu\u02c8nj cyocslabla. Q\u02c8uelel cyni\u02c8ya ti\u02c8j ka at il ta\u02c8 juntl, bix chi oca maans."
                },
                "9": {
                    "verse_nr": "9",
                    "verse": "Mi\u02c8n xe\u02c8len cyu\u02c8na oj toc bint jun ka\u02c8 cyi\u02c8ja bix oj cyoc yasen xjal cyi\u02c8ja, sino cykanenx te Dios tu\u02c8n tk\u02c8onte jun ba\u02c8n te cye. E tzaj ttxco\u02c8n Dios ejee\u02c8y tu\u02c8n ttzaj tk\u02c8o\u02c8n jun ba\u02c8n te cyey. Ju\u02c8 tzunj, cyk\u02c8o\u02c8nxa jun ba\u02c8n te cykilca."
                },
                "10": {
                    "verse_nr": "10",
                    "verse": "Tzin tkba\u02c8n tyol Dios cyjulu: \u201cAlcye taj tu\u02c8n tten nim k\u02c8ij twitz tx\u02c8otx\u02c8, bix tu\u02c8n tnoj tchunk\u02c8lal tuya ba\u02c8n, il ti\u02c8j tu\u02c8n tcub ttzyu\u02c8n ttzi, tu\u02c8n mi\u02c8n yolen yaa\u02c8n ba\u02c8n, bix tu\u02c8n mi\u02c8n cub tsbu\u02c8n juntl."
                },
                "11": {
                    "verse_nr": "11",
                    "verse": "Bix il ti\u02c8j tu\u02c8n tcyaj tcye\u02c8yen jka\u02c8 bix tu\u02c8n tbinchante ba\u02c8n bix tu\u02c8n toc tipen ti\u02c8j tu\u02c8n tten tuj ttz\u0308yal cyuya xjal."
                },
                "12": {
                    "verse_nr": "12",
                    "verse": "Cyk\u02c8o\u02c8nc cyipena ti\u02c8j tu\u02c8n tbint jlu cyu\u02c8na, cuma tzin tc\u02c8ojla\u02c8n Dios kej xjal ba\u02c8n nbint cyu\u02c8n, bix tzin tbi\u02c8n Dios oj nchi na\u02c8n ti\u02c8jxin. Pero kej xjal ka\u02c8 nbint cyu\u02c8n, ka\u02c8ke tuj twitz Dios,\u201d tz\u0308i tyol Dios."
                },
                "13": {
                    "verse_nr": "13",
                    "verse": "Cxe\u02c8l nkanena cyey, ka ma tz\u02c8oc cyk\u02c8on cyiiba tu\u02c8n cybinchantiya nuk jaj ba\u02c8n, \u00bfnchi k\u02c8ojlelpale xjal cyi\u02c8ja? Min."
                },
                "14": {
                    "verse_nr": "14",
                    "verse": "Pero ka ma k\u02c8ojl jun xjal cyi\u02c8ja tu\u02c8n tlaj tzin cybincha\u02c8na ba\u02c8n, jun xtalbil jlu tu\u02c8n niy\u02c8x q\u02c8uixc\u02c8aj cyu\u02c8na tuj taak\u02c8en Dios. Ju\u02c8 tzunj, mi\u02c8n tzaj ttz\u0308i cyi\u02c8ja, bix mi\u02c8n baj cyc\u02c8u\u02c8ja."
                },
                "15": {
                    "verse_nr": "15",
                    "verse": "Mi\u02c8n chi xoba cywitz xjal, sino nuket chi nimanxa Cristo tuj cyanema, cuma Kaaw. Bix binne cytena tu\u02c8n t\u2011xi\u02c8 cytx\u02c8olba\u02c8na cye xjal ka ma tzaj cykanen cyey tiken ma tz\u02c8oc ke cyc\u02c8u\u02c8ja ti\u02c8 Cristo. Pero chebe cykbanxa cye, bix tuya cynimbila cywitz."
                },
                "16": {
                    "verse_nr": "16",
                    "verse": "Cybinchama nuk jaj ba\u02c8n, tu\u02c8n junx ta\u02c8 cybinchbena tuyaj tzin tkba\u02c8n cyanema. Ojtzen tchic\u02c8ajax mintii\u02c8 cypaltiya, ctzaaltzen cych\u02c8ixew kej xjal nchi yasen cyi\u02c8ja tu\u02c8n cybinchbena ba\u02c8n bix cyocslabla ti\u02c8 Cristo."
                },
                "17": {
                    "verse_nr": "17",
                    "verse": "Ka taj Dios, mas ba\u02c8n tu\u02c8n tiy\u02c8x q\u02c8uixc\u02c8aj cyu\u02c8na tu\u02c8n tlaj jba\u02c8n nbint cyu\u02c8na, twitzj tu\u02c8n tcub castiwa cyibaja tu\u02c8n tlaj jyaa\u02c8n ba\u02c8n nbint cyu\u02c8na."
                },
                "18": {
                    "verse_nr": "18",
                    "verse": "Cycye\u02c8yenxa jun yec\u02c8bil e cyaj tk\u02c8o\u02c8n Cristo. Mintii\u02c8 til, pero e cyim tu\u02c8n klaj yaa\u02c8n tz\u02c8aklxix ko\u02c8, tu\u02c8n tchjet kil te junx maj, tu\u02c8ntzen kpon tii\u02c8n tuya Dios. E cub byet t\u2011xumlal, pero e jatz titz\u02c8jsa\u02c8n Esp\u00edritu Santo jaxin tuj cyamecy."
                },
                "19": {
                    "verse_nr": "19",
                    "verse": "Bix tuj ja tyem lu, e cu\u02c8x Cristo tu\u02c8n t\u2011xi\u02c8 tk\u02c8umen cyej xjal otk chi cyim bix jpu\u02c8nke tjak\u02c8 tx\u02c8otx\u02c8."
                },
                "20": {
                    "verse_nr": "20",
                    "verse": "Jatxe ootxa min e cybi kej xjal lu Dios. Tisen tzunj, tej tjaw tbincha\u02c8n No\u00e9 jun barc, nim ayon Dios cyi\u02c8j xjal tu\u02c8n cyajtz meltz\u02c8aj tuya Dios, bix tuya nim cypasensya, pero cycy\u02c8i. Nuk wajxak xjal e clet tuj barc tuj a\u02c8."
                },
                "21": {
                    "verse_nr": "21",
                    "verse": "Bix tisen e clet ke No\u00e9 tu\u02c8n barc, ma chi cleta tu\u02c8nj cymojbabl cyiiba tuya Jesucristo, cuma e jatz itz\u02c8jxin juntl maj tuj cyamecy. Min e cletkey tu\u02c8nj costumbre tu\u02c8n tjaw a\u02c8 cywi\u02c8y, sino cuma e xi\u02c8 cykanena te Dios tu\u02c8n ttzaj tk\u02c8o\u02c8n cyey jun ac\u02c8aj bix sakxix cynaabla."
                },
                "22": {
                    "verse_nr": "22",
                    "verse": "Yal te Jesucristo, ma pon tuj cya\u02c8j, bix at tuj tmank\u02c8ab Dios. Bix at cykilca \u00e1ngel bix biman bix cawel tjak\u02c8 tcawbil."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Tu\u02c8n kajben tuya jun koclen o tzaj tk\u02c8o\u02c8n Dios - Cuma iy\u02c8x q\u02c8uixc\u02c8aj tu\u02c8n Cristo tuya t\u2011xumlal bix e cyim tu\u02c8n tchjet kil, ju\u02c8 tzunj il ti\u02c8j tu\u02c8n tten jun cynaabla tisen te Cristo. Cuma tu\u02c8nj cymojbabl cyiiba ti\u02c8j tcyimlen Cristo, mintii\u02c8tl cyaja ti\u02c8 il."
                },
                "2": {
                    "verse_nr": "2",
                    "verse": "Ma cyaj cyk\u02c8o\u02c8na il tu\u02c8n cyxi\u02c8 lpey ti\u02c8j tajbil Dios cykilca k\u02c8ij twitz tx\u02c8otx\u02c8, yaa\u02c8n ti\u02c8j cykilca taj cyxumlala."
                },
                "3": {
                    "verse_nr": "3",
                    "verse": "Nejl, nim ka\u02c8 e bint cyu\u02c8na, tisenj nbint cyu\u02c8n kej xjal min cytzki\u02c8n Dios. Min e cytzuy cyiiba twitzj ka\u02c8 tajbil cyxumlala, sino oc cybi\u02c8na tik\u02c8ch taj cynaabla aj il. Nuk jaj pajbaj lepchkey ti\u02c8j. E bolayinkey, bix nim s\u0308itz\u0308\u02c8bil yaa\u02c8n tumel ete\u02c8y. Bix juntl ka\u02c8 e bint cyu\u02c8na. Oc na\u02c8nkey cywitz sant."
                },
                "4": {
                    "verse_nr": "4",
                    "verse": "Bix cuma ma cyaj cycye\u02c8yena cykilca ja lu, bix mi\u02c8ntl nchi binchana ka\u02c8 cyuya kej cyuyey te nejl, nchi jawtzen klee\u02c8 cyi\u02c8ja, bix nchi xmucchan cyi\u02c8ja."
                },
                "5": {
                    "verse_nr": "5",
                    "verse": "Pero tzul jun k\u02c8ij cyk\u02c8a\u02c8 xjal cycwent twitz Cristo, jaj xjal binne tten tu\u02c8n tul k\u02c8olecte stis te cykilca xjal, kej xjal i\u02c8tzx oj tul, bix kej xjal otk chi cyim."
                },
                "6": {
                    "verse_nr": "6",
                    "verse": "Yal tzunkej ttanem Dios o chi cyim, mi\u02c8n baj cyc\u02c8u\u02c8ja cyi\u02c8j, cuma e k\u02c8umj yol te colbil cye, tu\u02c8ntzen tten cychunk\u02c8lal te junx maj, tisenj te Dios, amale ilet ti\u02c8j e cyimke tisen niy\u02c8tl xjal."
                },
                "7": {
                    "verse_nr": "7",
                    "verse": "Ntzaj lk\u02c8e jk\u02c8ij tu\u02c8n tbaj cykilca. Ju\u02c8 tzunj, tenx cynaabla bix cwelxix cytzyun cyiiba, tu\u02c8ntzen tbint cyu\u02c8na tu\u02c8n cyna\u02c8na Dios."
                },
                "8": {
                    "verse_nr": "8",
                    "verse": "Mas il ti\u02c8j, c\u02c8oquel cyak\u02c8 cyuyey cyey tuya cykil cyc\u02c8u\u02c8ja, cuma ka at tk\u02c8ak\u02c8bil cyc\u02c8u\u02c8ja cyi\u02c8 cabtl, yaa\u02c8n cyiw tu\u02c8n tnajset cyil cyu\u02c8na."
                },
                "9": {
                    "verse_nr": "9",
                    "verse": "Cyk\u02c8onxa posada cyxola, bix yaa\u02c8n tuya nbaj cyc\u02c8u\u02c8ja."
                },
                "10": {
                    "verse_nr": "10",
                    "verse": "Bix chi ajbenxa cye ocslal tuya la\u02c8 alcyej cyaak\u02c8ena ma tak\u02c8 Dios cyey, tu\u02c8n cyajbena te Dios, cuma o tzaj tk\u02c8o\u02c8n te jaca juun cyey tuya jun ak\u02c8untl ba\u02c8n tbint cyu\u02c8na."
                },
                "11": {
                    "verse_nr": "11",
                    "verse": "Ka ma tzaj tk\u02c8o\u02c8n Dios cyey tu\u02c8n t\u2011xi\u02c8 cyk\u02c8umena tyol cywitz ocslal, chi k\u02c8umenxita jaxxix tyol Dios. Bix ka ma tak\u02c8 Dios cyey tu\u02c8n cyajbena cye cabtl, chi ajbena tuya cykil cyipena ma tak\u02c8 Dios cyey, tu\u02c8ntzen tjaw nimsa\u02c8n Dios tuj cykilca nchi binchana tu\u02c8n Jesucristo. Jawxit nimset tbi Dios, bix cawenxit te junx maj. Ju\u02c8 ttena."
                },
                "12": {
                    "verse_nr": "12",
                    "verse": "Q\u02c8uiyel q\u02c8uixc\u02c8aj ku\u02c8n cuma ocslal ko\u02c8 - Key ocslal n\u2011oc cyak\u02c8a weya, mi\u02c8n chi jaw klee\u02c8y oj n\u2011oc pena cyiw cyi\u02c8ja tisen jun k\u02c8ak\u02c8. C\u02c8oquel q\u02c8uixc\u02c8aj cyi\u02c8ja tu\u02c8n tel niy\u02c8baj cyi\u02c8ja, bix yaa\u02c8n jun wikxitl jlu."
                },
                "13": {
                    "verse_nr": "13",
                    "verse": "Oj nbaj jlu, chi tzalaja, cuma at cyoclena tu\u02c8n tiy\u02c8x q\u02c8uixc\u02c8aj cyu\u02c8na tisen e bint tu\u02c8n Cristo. Ka ma tziy\u02c8x q\u02c8uixc\u02c8aj tu\u02c8n tlaj cyocslabla ti\u02c8j Cristo, nim chi tzalajela oj tyeec\u02c8an tiib Cristo tu\u02c8n ttzyet tcawbil jawnex."
                },
                "14": {
                    "verse_nr": "14",
                    "verse": "Ka ma chi yasen xjal cyi\u02c8ja cuma ocslalkey ti\u02c8j Cristo, chi tzalaja, cuma tcub jawnex Esp\u00edritu Santo cyibaja, sma\u02c8n tu\u02c8n Dios te yec\u02c8bil ttanem Dioskey. Xmuccha\u02c8n Esp\u00edritu Santo cyu\u02c8n xjal, pero cyey, njaw cynimsa\u02c8na tbi."
                },
                "15": {
                    "verse_nr": "15",
                    "verse": "Ka at jun cyey niy\u02c8x q\u02c8uixc\u02c8aj tu\u02c8n, cutz\u0308it ka yaa\u02c8n tu\u02c8n tlaj nbyon, bix ka tu\u02c8n tlaj n\u2011alk\u02c8an, bix ka tu\u02c8n tlaj nbinchan yaa\u02c8n ba\u02c8n, bix ka tu\u02c8n tlaj nuk n\u2011ex tk\u02c8ij ttzi cyja xjal."
                },
                "16": {
                    "verse_nr": "16",
                    "verse": "Pero ka ma tziy\u02c8x q\u02c8uixc\u02c8aj cyu\u02c8na cuma ocslalkey, mi\u02c8n tzaj cych\u02c8ixewa. O\u02c8cx tu\u02c8n t\u2011xi\u02c8 cyk\u02c8o\u02c8na chjonte te Dios ti\u02c8j ocslalkey ti\u02c8 Cristo."
                },
                "17": {
                    "verse_nr": "17",
                    "verse": "Key ocslal, ma pon tumel tu\u02c8n ttzaj tk\u02c8o\u02c8n Dios castiwa cyibaj xjal. Katzen ma tak\u02c8 Dios tu\u02c8n toc pena ki\u02c8j, ejoo\u02c8 tcwal Dios, \u00bfti pjel cyej xjal min ma chi niman jyol ti\u02c8j colbil cye ma tzaj tk\u02c8o\u02c8n Dios?"
                },
                "18": {
                    "verse_nr": "18",
                    "verse": "Tzin tkba\u02c8n tyol Dios te ootxa cyjulu: \u201cKa ma tzaj tk\u02c8o\u02c8n Dios tu\u02c8n toc pena ti\u02c8j jun xjal jiquen twitz Dios, yaj tzunj xjal yaa\u02c8n jiquen bix aj il, \u00bfti pjel te?\u201d tz\u0308i tyol Dios."
                },
                "19": {
                    "verse_nr": "19",
                    "verse": "Ju\u02c8 tzunj, oj tiy\u02c8 q\u02c8uixc\u02c8aj cywitza cuma taj Dios, mi\u02c8n cyaj cycye\u02c8yena tu\u02c8n cyokxenena cyiiba ti\u02c8j, bix tu\u02c8n cybinchana ba\u02c8n, cuma jaxin binchalte cykilca, bix ba\u02c8n tu\u02c8n toc ke cyc\u02c8u\u02c8ja ti\u02c8jxin."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Tej t\u2011xi\u02c8 tk\u02c8o\u02c8n Pedro cynaabl kej nejenel cyxol ocslal - Key nejenel cyxola, jax ju\u02c8x weya jun nejenel cyxol ocslal kena cyuyey. Oc ncye\u02c8yena tej tiy\u02c8x q\u02c8uixc\u02c8aj tu\u02c8n Cristo. Bix jaan kena cyuyena cwiik\u02c8ela jun jawnex nchunk\u02c8lala oj tyeec\u02c8an tiib Cristo. Ju\u02c8 tzunj, nxi\u02c8 nk\u02c8o\u02c8na consejo cyey."
                },
                "2": {
                    "verse_nr": "2",
                    "verse": "Tisen jun cylel nc\u02c8ojla\u02c8n ke tcarnel tu\u02c8n, cyc\u02c8ojlanxa ke ocslal ma cyaj tk\u02c8o\u02c8n Dios tuj cycwenta. Mi\u02c8n chi cawena cyibaj cuma ja cyaak\u02c8ena, sino tu\u02c8nxix cykil cyanema, bix yaa\u02c8n nuk tu\u02c8n cycamana twi\u02c8 cyc\u02c8u\u02c8ja, sino tuya cykil cyc\u02c8u\u02c8ja."
                },
                "3": {
                    "verse_nr": "3",
                    "verse": "Bix mi\u02c8n tz\u02c8oc cyk\u02c8on cyiiba nuk tu\u02c8n cyoca te cawel cyibaj kej ocslal ete\u02c8 tuj cycwenta. Mas ba\u02c8n tu\u02c8n cyoca te jun yec\u02c8bil ba\u02c8n, tu\u02c8n cyoc lpe ocslal cyi\u02c8ja."
                },
                "4": {
                    "verse_nr": "4",
                    "verse": "Ojtzen tul meltz\u02c8aj Nejenel cye cylel, ccyiik\u02c8ela jun cycotza jawnex mintii\u02c8 tbajlel."
                },
                "5": {
                    "verse_nr": "5",
                    "verse": "Yaltzen key xinak cwalx, cxe\u02c8l cyyeec\u02c8ana cynimbila cye nejenel tuj tja Dios. Bix cykilca key, chi oca maans cyxolxa, cuma at tk\u02c8oj Dios cyi\u02c8 kej xjal nuk nbaj cyniman cyiib, pero kej xjal n\u2011oc cyk\u02c8on cyiib te ch\u02c8in, tzin tk\u02c8o\u02c8n Dios t\u2011xtalbil cye."
                },
                "6": {
                    "verse_nr": "6",
                    "verse": "Ju\u02c8 tzunj, c\u02c8oquel cyk\u02c8on cyiiba te ch\u02c8in twitz jawnex Dios te nim tipemal, tu\u02c8ntzen ttzaj tk\u02c8o\u02c8n cyey tu\u02c8n cyoca te nim oj tpon tumel."
                },
                "7": {
                    "verse_nr": "7",
                    "verse": "Bix cykilca najkelen cyc\u02c8u\u02c8ja ti\u02c8j, cyk\u02c8onxa tuj tcwent Dios, cuma tzin c\u02c8ojlan Dios cyi\u02c8ja."
                },
                "8": {
                    "verse_nr": "8",
                    "verse": "Cytzyun cyiiba twitz il, bix cyc\u02c8ojlanx cyiiba, cuma nk\u02c8ojl taaw il cyi\u02c8ja, bix tisen n\u2011oc lpe jun le\u00f3n ti\u02c8j jun masat tu\u02c8n t\u2011xi\u02c8 tchyo\u02c8n, jax ju\u02c8xa n\u2011oc tipen taaw il ti\u02c8j ti tten tu\u02c8n cytzyeta tu\u02c8n tuj tk\u02c8ab."
                },
                "9": {
                    "verse_nr": "9",
                    "verse": "Pero chi we\u02c8xixa twitz, bix chi tena cyiw tuj cyocslabla, cuma cytzki\u02c8na cykilcatl ocslal twitz tx\u02c8otx\u02c8 niy\u02c8x q\u02c8uixc\u02c8aj cyu\u02c8n tisen niy\u02c8x cyu\u02c8na."
                },
                "10": {
                    "verse_nr": "10",
                    "verse": "Cybajlenxittzen yaa\u02c8na cab k\u02c8ij, ctz\u02c8aksaltzen Dios cyey, bix cjawel twa\u02c8baxin ejee\u02c8y, bix k\u02c8olte cyipemala, bix cyiwsalte cyey, jax Dios ntzaj k\u02c8onte cykil xtalbil, bix ma ttxoc ejoo\u02c8 tu\u02c8n kten tuya te junx maj tuj jawnex tcawbil tu\u02c8n Jesucristo."
                },
                "11": {
                    "verse_nr": "11",
                    "verse": "\u00a1Jawxit nimset tbi Dios, bix tu\u02c8n tcawen tibaj cykilca te junx maj! Ju\u02c8xit tzuna."
                },
                "12": {
                    "verse_nr": "12",
                    "verse": "Manc\u02c8bil yol cye ocslal - Cxe\u02c8l tii\u02c8n jxin Silvano ja u\u02c8j lu cyey, cuma n\u2011oc kexix nc\u02c8u\u02c8ja ti\u02c8jxin. Tu\u02c8nj ja ca\u02c8ba oxe yol lu ma txi\u02c8 ntz\u02c8i\u02c8bena cyey, cutz\u0308it cywix cyocslabla tu\u02c8n, bix tu\u02c8n mi\u02c8n cyaj cycye\u02c8yena jaxxix yol ti\u02c8j t\u2011xtalbil Dios."
                },
                "13": {
                    "verse_nr": "13",
                    "verse": "Kej ocslal tzalu tuj Babilonia, junx ete\u02c8 cyuyey tuj cyocslabla, bix nxi\u02c8 cyk\u02c8o\u02c8n jun cyk\u02c8olbebl te cyey. Jax ju\u02c8x ncwala Marcos, nxi\u02c8 tk\u02c8o\u02c8n tk\u02c8olbebl te cyey."
                },
                "14": {
                    "verse_nr": "14",
                    "verse": "Jax ju\u02c8x cyey cyxola, cyk\u02c8olben cyiiba tuya tk\u02c8ak\u02c8bil cyc\u02c8u\u02c8ja cyel cyiiba. Chi tenxita tuj ttz\u0308yal, ejee\u02c8y at cyocslabla ti\u02c8 Cristo."
                }
            }
        }
    }
}