{
    "version": "MVJ",
    "book_name": "Jude",
    "book_nr": "65",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Jun u\u02c8j e cub ttz\u02c8i\u02c8ben Judas, jun t\u2011ak\u02c8anal Jesucristo - C\u02c8ojla\u02c8n ko\u02c8 tu\u02c8n Dios - Key Hermano, Inayena Judas. Jun t\u2011ak\u02c8anal Jesucristo kena, bix titz\u02c8en Santiago kena. Bix nxi\u02c8 ntz\u02c8i\u02c8bena j\u2011u\u02c8j lu te cyey ocslal, ejee\u02c8y t\u2011xjal Kman Dios, ejee\u02c8y n\u2011oc cyak\u02c8a te Dios, bix ejee\u02c8y c\u02c8ojla\u02c8n tu\u02c8n Cristo twitz il."
                },
                "2": {
                    "verse_nr": "2",
                    "verse": "Jaxit Kman Dios tzaj k\u02c8onte cyey jun tk\u02c8ak\u02c8bil tc\u02c8u\u02c8jxin cyibaja, bix tu\u02c8nxit\u2011xin chi temeley tuj ttz\u0308yal, bix tu\u02c8nxit\u2011xin at jun tk\u02c8ak\u02c8bil cyc\u02c8u\u02c8ja cyxola."
                },
                "3": {
                    "verse_nr": "3",
                    "verse": "Il ti\u02c8j tu\u02c8n toc kipen tu\u02c8n mi\u02c8n ch\u02c8ixpet kocslabl cuma at nim xjal kxol nocx cytz\u02c8ilsa\u02c8n jun jaxxix yol - Key hermano, at tcublel ntz\u02c8i\u02c8bena jun u\u02c8j cyey ti\u02c8j co\u02c8pbil ke ti\u02c8 kil, tu\u02c8ntzen tel mas cyni\u02c8ya ti\u02c8j tzunj kocslabl. Nimc\u02c8a waja e xi\u02c8 ntz\u02c8i\u02c8bena cyey ti\u02c8j co\u02c8pbil ke, bix otk tzyet ttz\u02c8ibj wu\u02c8na, pero mlay chin xcyeya ti\u02c8j cuma at juntl mas il ti\u02c8j. Bix ja tzunj mas il ti\u02c8j, ju\u02c8tzen cyjulu. O cyaj tk\u02c8o\u02c8n Dios tyol tuj tzinen te ke ocslal, bix tajxin tu\u02c8n t\u2011xi\u02c8 kniman tyolxin. Ju\u02c8 tzunj cxe\u02c8l ncubsa\u02c8n nwitz cyey tu\u02c8n cyk\u02c8o\u02c8nc cyipena tu\u02c8n mi\u02c8n ch\u02c8ixpet cyocslabla tuya \u1e8dtak\u02c8 xnak\u02c8tzbil."
                },
                "4": {
                    "verse_nr": "4",
                    "verse": "Nxi\u02c8 nkba\u02c8na ju\u02c8wa cuma cyxola chebe chebe o chi ocx juun xjal n\u2011ocx cytz\u02c8ilsa\u02c8n tu\u02c8n \u1e8dtak\u02c8 cyyol kxnak\u02c8tzbil o kiik\u02c8en tu\u02c8n Kaaw Jes\u00fas. Nchi yolenxin tisen ocslalkexin, pero yaa\u02c8n jax. Tzin cykba\u02c8n ba\u02c8n tu\u02c8n kbinchan cykil il cuma cwel tnajsa\u02c8nte Dios, tz\u0308i cybel. Bix tzin cykba\u02c8n mintii\u02c8 il ti\u02c8j tu\u02c8n toc kocsla\u02c8n tyol Jesucristo, bix yaa\u02c8n o\u02c8cx jaxin Kaaw. Pero mintzen tkba\u02c8n kxnak\u02c8tzbil ju\u02c8wa. Kej nxi\u02c8 cyii\u02c8n jun cynaabl ju\u02c8wa chi pon tuj castiwa, jaj castiwa o byan tuj tyol Dios kaape ootxa."
                },
                "5": {
                    "verse_nr": "5",
                    "verse": "Cxe\u02c8l nk\u02c8o\u02c8na cyey oxe tumel ti\u02c8 kej kiy\u02c8jil min e cybi Kaaw bix e xi\u02c8ke tuj castiwa. Tneel tumel, amale cytzki\u02c8nta ti tten cypocbal kej kiy\u02c8jil, ctzaal nna\u02c8na cyey ti e baj cyej kiy\u02c8jil tej tetz tcolpan Kaaw ejee\u02c8xin tuj tx\u02c8otx\u02c8 te Egipto. Tej cytenxin tuj tzkij tx\u02c8otx\u02c8, min oc ke cyc\u02c8u\u02c8jxin ti\u02c8 Kaaw, bix ju\u02c8 tzunj Kaaw e cyaj k\u02c8onte cyexin tuj cyamecy tuj ja lugar, bix e cub bajkexin cykilcakej min e cybi."
                },
                "6": {
                    "verse_nr": "6",
                    "verse": "Tcab tumel, at cab cyxol ke tsanjel Dios tuj cya\u02c8j jatxe ootxa min e cybi tcawbil Dios bix ju\u02c8 tzunj o txi\u02c8 cyxoo\u02c8n cyaak\u02c8en tuj cya\u02c8j, bix yaa\u02c8n ete\u02c8tl tuj cya\u02c8j. Mlay chi pon tuj cya\u02c8j juntl maj, sino ti\u02c8jxe cya\u02c8j tuj klolj ete\u02c8, bix Dios c\u02c8u\u02c8lcye jooc\u02c8tzen npon jawnex k\u02c8ij tu\u02c8n cyxi\u02c8 tuj cycastiwa te junx maj."
                },
                "7": {
                    "verse_nr": "7",
                    "verse": "Toxen tumel, na\u02c8n ku\u02c8n ti e baj cye tnom te Sodoma bix Gomorra bix cye cabtl tnom cyi\u02c8j. Ke xjal cyuj ja tnoma e cybincha nim ka\u02c8. Nim e yas\u0308enke, hasta xinak tuya xinakx. Ka\u02c8xsen el tuj twitz Dios. Ju\u02c8tzen e tzaa\u02c8 tk\u02c8o\u02c8n Dios k\u02c8ak\u02c8 cyibaj, bi\u02c8x e cub bajke te junx maj. Ejee\u02c8 tzunj lu te jun tumel te ke ja\u02c8lewe at jun k\u02c8ak\u02c8 te junx maj jaa\u02c8 chi pomela kej xjal min cybi Dios."
                },
                "8": {
                    "verse_nr": "8",
                    "verse": "Cykilke tzunkej lu e cybincha il bix e xi\u02c8ke tuj castiwa. Ju\u02c8xsen chi xe\u02c8l tuj castiwa kej ete\u02c8cx cyxola min cybi Kaaw Jes\u00fas. Tisen kej aj il te ootxa ba\u02c8n e\u02c8la tuj cywitzj e cub cybincha\u02c8n pero yaa\u02c8n ba\u02c8n, ju\u02c8x ja\u02c8lewe. Kej \u1e8dtak\u02c8 ete\u02c8cx cyxola tuj cywitz ba\u02c8n tu\u02c8n cybinchan il bix mintii\u02c8 cycastiwa ti\u02c8j tuj cywitz. Nim ka\u02c8 nbint cyu\u02c8n. N\u2011el cyxoo\u02c8n tcawbil Cristo, bix ju\u02c8x n\u2011oc cyilen ke tsanjelxin."
                },
                "9": {
                    "verse_nr": "9",
                    "verse": "Jatxe ootxa mi nuk ja mas nintzaj tsanjel Dios tuj cya\u02c8j, Miguel tbi, e ttzuy tcawbil Dios jun maj tej tk\u02c8ojxin tuya taaw il. E xi\u02c8 tkba\u02c8n taaw il te Miguel t\u2011xumlal ktzan Mois\u00e9s te texxin, yaa\u02c8n te Dios. Pero Miguel mintii\u02c8xix e tkba te taaw il, sino nuk e xi\u02c8 tkba\u02c8nxin: \u201cJaxit Dios c\u02c8oquel ila tey,\u201d tz\u0308ixin te taaw il. Min oc tile Miguel ja taaw il, cuma tcy\u02c8ixin tziy\u02c8 nejlxin twitz toclen Dios."
                },
                "10": {
                    "verse_nr": "10",
                    "verse": "Pero ejee\u02c8tzen \u1e8dtak\u02c8 cyxola min ncub cybisen ti\u02c8j toclen Dios ju\u02c8wa. Nuk nchi yolenxin xmucchbil ti\u02c8 alcyej min tz\u02c8el cyniy\u02c8 ti\u02c8j. O\u02c8cx n\u2011el cyniy\u02c8xin ti\u02c8j la\u02c8 alcye taj cychu\u02c8lxin, bix nxi\u02c8 cynimanxin alcye taj cychu\u02c8lxin, tisen ke alimaj nxi\u02c8 cyniman alcye taj cychu\u02c8ljil. Pero ja tachbil cychu\u02c8lxin lu chi xe\u02c8l tii\u02c8n ejee\u02c8xin tuj castiwa."
                },
                "11": {
                    "verse_nr": "11",
                    "verse": "Ju\u02c8 tzunkexin tisen Ca\u00edn jatxe ootxa. Tcy\u02c8ixin e bint tisenj taj Dios. Bix ju\u02c8 tzunkexin tisen Balaam. Nuk pwak e tajbexin. Bix ju\u02c8 tzunkexin tisen Cor\u00e9. O\u02c8cx e tajbexin tu\u02c8n tocxin cyiw ti\u02c8 tley Dios. \u00a1Ax lo kej xina cyxola tzin cybincha\u02c8nxin tisen kej xin nchi byan ootxa! cuma nbint cyu\u02c8n tisen Ca\u00edn bix Balaam bix Cor\u00e9 jatxe ootxa, bix chi xe\u02c8l tuj castiwa tisen tzunkej xin te ootxa o che\u02c8x tuj castiwa."
                },
                "12": {
                    "verse_nr": "12",
                    "verse": "Oj nchi chmeta te waa\u02c8l bix te iy\u02c8salte santa cena, ete\u02c8cxxin \u1e8dtak\u02c8el cyxola. Min ncub cybisenxin ti\u02c8j ti elpenina santa cena, sino nuk ncub cybisenxin nuk jaj cyexin tu\u02c8n cynojxin. Mintii\u02c8 tzin cyyeec\u02c8axin jun cynimbilxin ti\u02c8j. Ju\u02c8 tzunj jun ch\u02c8ixbajil n\u2011ocx cyk\u02c8o\u02c8nxin cyi\u02c8ja oj nchi chmeta tu\u02c8n cynimantey santa cena. Bix mintii\u02c8 ba\u02c8n cyajbe\u02c8na, tisen jun muj min najben oj tiy\u02c8 kibaj tu\u02c8n cyk\u02c8i\u02c8k pero mintii\u02c8 jbal tzin tk\u02c8o\u02c8n. Bix jun tzee\u02c8 tken lo\u02c8pj oj min tak\u02c8 twitz min najben, bix il ti\u02c8j cjawetz lequet tloc\u02c8 tu\u02c8nx tcyim junx maj, ju\u02c8tzen chi pomel tuj castiwa jxjal cyxola min cybi tyol Dios."
                },
                "13": {
                    "verse_nr": "13",
                    "verse": "Bix tisen tswaqueyil mar ncyaj t\u2011xoo\u02c8n tz\u02c8is twitz tx\u02c8otx\u02c8, ju\u02c8x xsunkej xjal lu nuk n\u2011ul cyk\u02c8a\u02c8tz jun tka\u02c8yel oj cyocxin cyxola. Bix tisen kej che\u02c8w iken tjee\u02c8 nchi el tz\u02c8ak twitz cya\u02c8j mintii\u02c8 cylugar tu\u02c8n cywe\u02c8 bix jun rato chi ocx baj tuj jun nintzaj klolj, ju\u02c8xsen ejee\u02c8j \u1e8dtak\u02c8 yaa\u02c8n tuj tumel ete\u02c8xin bix chi pomel baj tuj castiwa."
                },
                "14": {
                    "verse_nr": "14",
                    "verse": "Ju\u02c8 e tkba Enoc jatxe ootxa. Enoc te twuukan xe\u02c8ch elnin itz\u02c8j ti\u02c8 Ad\u00e1n. E tkba Enoc cyjulu: \u201cTzul Kaaw cyuya nim tajlal tsanjel Dios tuj cya\u02c8j, miles y miles cybaj,"
                },
                "15": {
                    "verse_nr": "15",
                    "verse": "te cyey\u02c8lte cykil xjal kej ba\u02c8n bix kej min, bix te k\u02c8olte castiwa cyibaj kej xjal ka\u02c8 tu\u02c8n ka\u02c8 e cybincha bix tu\u02c8n cyiw nchi juben yol ti\u02c8 Dios,\u201d tz\u0308i Enoc tuj u\u02c8j. Cyi\u02c8jtzen xjal tisen kej \u1e8dtak\u02c8 cyxola e yolena Enoc."
                },
                "16": {
                    "verse_nr": "16",
                    "verse": "Ju\u02c8 tzunj, kej o chi ocx cyxola yaa\u02c8n k\u02c8i\u02c8nxix tyol Dios cyu\u02c8n. Ejee\u02c8 tzunja tisen kej cyiw cynaabl ootxa. Min n\u2011oc ke cyc\u02c8u\u02c8j ti\u02c8 Dios, sino nuk nchi txololonx tu\u02c8n. O\u02c8cx at cygane ti\u02c8j cyex cyajbil. Nim nchi yolen te nimbil cyiib. Tzin cyyeec\u02c8an cywitz ba\u02c8n cye xjal, pero tuj cyanem, min, cuma nuk tu\u02c8n cycaman cyi\u02c8 cabtl te cye."
                },
                "17": {
                    "verse_nr": "17",
                    "verse": "Cjawel jlet jun wik xjal kxol te xmucchalte tyol Dios - Pero yaltzen key, hermano, tzulc\u02c8a ch\u02c8in tuj cyc\u02c8u\u02c8ja cyyol ke t\u2011xel Kaaw Jesucristo cyey."
                },
                "18": {
                    "verse_nr": "18",
                    "verse": "Ch\u02c8ima maj e cykba cyey cyjulu: \u201cTzul jun k\u02c8ij chi ul cyxola jun wik xjal te xmucchatlte tyol Dios. O\u02c8cx nuk tik\u02c8ch jun cyajbil yaa\u02c8n ba\u02c8n cbinel cyu\u02c8n,\u201d tz\u0308i ke t\u2011xel Jes\u00fas ke nejl."
                },
                "19": {
                    "verse_nr": "19",
                    "verse": "Otzen chi ul jlet cyxolj jun wik xjal. Ejee\u02c8 tzunja nchin k\u02c8onte k\u02c8oj cyxola tu\u02c8n cypaxa. Nuk jaj ka\u02c8 te twitz tx\u02c8otx\u02c8 lepchke ti\u02c8j, cuma mintii\u02c8 Esp\u00edritu Santo cyuya."
                },
                "20": {
                    "verse_nr": "20",
                    "verse": "Jatzen cyey, hermano, mi\u02c8ntzen chi oca tisen kej lu, sino cyk\u02c8o\u02c8nc cyc\u02c8u\u02c8ja ti\u02c8j tu\u02c8n tbint tajbil Dios, tu\u02c8ntzen cycywixa tuj kocslabl, cuma ja jun kocslabl sakxix twitz Dios. At Esp\u00edritu Santo cyuyey, bix jatzen k\u02c8ilte cyey oj cyna\u02c8na Dios."
                },
                "21": {
                    "verse_nr": "21",
                    "verse": "Mi\u02c8n cyaj cycye\u02c8yena Dios, cuma n\u2011oc kak\u02c8 te Dios. Q\u02c8uiyax cyu\u02c8na tu\u02c8n t\u2011xi\u02c8 cyii\u02c8na kocslabl hasta manc\u02c8bil k\u02c8ij, cuma at tk\u02c8ak\u02c8bil tc\u02c8u\u02c8j Kaaw Jesucristo ki\u02c8j, bix tzulxin juntl maj k\u02c8olte jun kchunk\u02c8lal te junx maj."
                },
                "22": {
                    "verse_nr": "22",
                    "verse": "Pero cyxola at juun ocslal n\u2011oc cybi\u02c8n cyyol \u1e8dtak\u02c8 xjal tzin cykba\u02c8n ba\u02c8n tu\u02c8n kbinchan cykil il. Ch\u02c8ixc\u02c8a tcub cyi\u02c8j tu\u02c8n cyxi\u02c8 lpe cyi\u02c8j. Cxe\u02c8ltzen cyonen cyey ejee\u02c8j yaa\u02c8n cyiw tuj cyocslabl tu\u02c8ntzen mi\u02c8n che\u02c8x lpe cyi\u02c8j \u1e8dtak\u02c8."
                },
                "23": {
                    "verse_nr": "23",
                    "verse": "Bix at juuntl ocslal cyxola ya ma che\u02c8x lpe cyi\u02c8j \u1e8dtak\u02c8 xjal. C\u02c8oquel cyipena cyi\u02c8j tu\u02c8n cyaj meltz\u02c8aj tuj jiquen be, tisen n\u2011etz cykiten key tuj k\u02c8ak\u02c8. Pero at juun may\u02c8x che\u02c8x tz\u02c8ak tuj il. C\u02c8oquel cyk\u02c8o\u02c8na lastim cye, pero q\u02c8uelel cyxoo\u02c8nja tzin cybincha\u02c8n, tisen n\u2011el cyxoo\u02c8na jun xbalen mintii\u02c8tl tajbel bix tz\u02c8ilxsen. Cyc\u02c8ojla\u02c8tl cyey cyiib tu\u02c8n mi\u02c8n chi cub tz\u02c8aka tuj cyila tisenj cye."
                },
                "24": {
                    "verse_nr": "24",
                    "verse": "Njaw tnimsa\u02c8n Judas tbi Dios - Pero Kman Dios at tipemal te c\u02c8ojlalte cyey tu\u02c8n mi\u02c8n chi cub tz\u02c8aka tuj il, bix at tipemalxin tu\u02c8n t\u2011xi\u02c8 tii\u02c8nxin ejee\u02c8y sakxixkey bix aleyrekey twitzxin, jawnex Diosxin, la\u02c8 alcye jun k\u02c8ij."
                },
                "25": {
                    "verse_nr": "25",
                    "verse": "Jaxin o\u02c8cx jun Dios. Min\u2011al juntl at. Bix jaxin co\u02c8pbil te ke tu\u02c8n Kaaw Jesucristo. Tbanelxix Dios, bix nimxsen tipemal at, bix tibaj cykil tcawbil. Nimjxit tbi te cykil tyem. Ju\u02c8xit tzuna. O\u02c8cx nyolja."
                }
            }
        }
    }
}