{
    "version": "MVJ",
    "book_name": "Philippians",
    "book_nr": "50",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "U\u02c8j e xi\u02c8 ttz\u02c8i\u02c8ben Pablo cye ocslal tuj tnom Filipos - Jun k\u02c8olbebl tu\u02c8n ap\u00f3stol Pablo - Key hermano tuj tnom te Filipos, Inayena Pablo. Cxe\u02c8l nsma\u02c8na jun u\u02c8j cyey te k\u02c8olbebl cyey. At Timoteo wuyena, bix ju\u02c8x te nxi\u02c8 tsma\u02c8nxin jun k\u02c8olbebl cyey. Keya, t\u2011ak\u02c8anal Cristo Jes\u00fas ko\u02c8ya, bix waja tu\u02c8n tpon ja u\u02c8j lu cyxola, te cyeke ak\u02c8anal cyxol ocslal tuj tnom te Filipos, tuyax te cykilca ocslal, ejee\u02c8j k\u02c8uklec cyc\u02c8u\u02c8j ti\u02c8 Cristo Jes\u00fas."
                },
                "2": {
                    "verse_nr": "2",
                    "verse": "Tu\u02c8nxit Kman Dios tuya Kaaw Jesucristo tzaj k\u02c8onte nim cyxtalbil cyey, bix cyu\u02c8nxit\u2011xin chi cub tena tuj ttz\u0308yal."
                },
                "3": {
                    "verse_nr": "3",
                    "verse": "Tej tna\u02c8n Pablo Dios cyi\u02c8j ocslal - Jaca maj oj nchi ula tuj nc\u02c8u\u02c8ja, nxi\u02c8 nk\u02c8o\u02c8na chjonte te Dios cyi\u02c8ja."
                },
                "4": {
                    "verse_nr": "4",
                    "verse": "Min chin we\u02c8ya na\u02c8na Dios cyi\u02c8ja, bix oj nbint wu\u02c8na ju\u02c8wa, ntzalaj wanema,"
                },
                "5": {
                    "verse_nr": "5",
                    "verse": "cuma jatxe tuj tneel tej cyocslana bix ja\u02c8lewe nchi oney wi\u02c8ja tuj waak\u02c8ena ti\u02c8 tpocbaj jba\u02c8n tpocbal co\u02c8pbil ke ti\u02c8 kil."
                },
                "6": {
                    "verse_nr": "6",
                    "verse": "Tej cyocslana jco\u02c8pbil ke, ak\u02c8 Dios ak\u02c8anal tuj cyanema tu\u02c8ntzen tcyaj cynaabla ba\u02c8n. Bix ntzki\u02c8na ctzketel cynaabla tu\u02c8n Dios oj tul meltz\u02c8aj Cristo Jes\u00fas."
                },
                "7": {
                    "verse_nr": "7",
                    "verse": "Tumel ta\u02c8 lu kenwe lu nchin k\u02c8on chjonte te Dios cyi\u02c8ja, cuma nim n\u2011oc cyak\u02c8a we. Ka ntiina tuj tzee\u02c8 nuk tu\u02c8n tyol Dios bix ka tzakpi\u02c8n kena tu\u02c8n t\u2011xi\u02c8 nyeec\u02c8ana cye cawel jtyol Dios ti\u02c8j co\u02c8pbil ke jmero jaxxix, pero tzinx nchi oney wi\u02c8ja."
                },
                "8": {
                    "verse_nr": "8",
                    "verse": "Bix ttzki\u02c8n Dios n\u2011oc cyak\u02c8a weya, bix ja tzunj tk\u02c8ak\u02c8bil nc\u02c8u\u02c8ja cyi\u02c8ja ma tak\u02c8 Cristo Jes\u00fas weya."
                },
                "9": {
                    "verse_nr": "9",
                    "verse": "Key hermano, oj nchin na\u02c8na Dios cyi\u02c8ja, nxi\u02c8 nkanena te Dios tu\u02c8n ttz\u0308\u02c8iy tk\u02c8ak\u02c8bil cyc\u02c8u\u02c8ja cyi\u02c8 cabtl cyermaney ocslal, bix tu\u02c8n ttz\u0308\u02c8iy cynaabla, bix tu\u02c8n tel cyni\u02c8ya ti\u02c8j alcye jaxxix,"
                },
                "10": {
                    "verse_nr": "10",
                    "verse": "tu\u02c8ntzen cyscy\u02c8ontey alcye ba\u02c8n bix tu\u02c8n tcyaj cycye\u02c8yena jyaa\u02c8n ba\u02c8n, bix tu\u02c8n t\u2011xi\u02c8 cyii\u02c8na jun cychunk\u02c8lala ba\u02c8n, tu\u02c8n min\u2011al ba\u02c8n toc te yolel jun ka\u02c8 yol ti\u02c8j, tu\u02c8ntzen cyela ba\u02c8n tuj cywitz xjal hasta ojxe tul meltz\u02c8aj Cristo."
                },
                "11": {
                    "verse_nr": "11",
                    "verse": "Tu\u02c8n tipemalj o kiik\u02c8 te Jesucristo ba\u02c8n t\u2011xi\u02c8 kii\u02c8n jun kchunk\u02c8lal jiquenxix, bix oj tbint ku\u02c8n ju\u02c8wa, njaw knimsa\u02c8n tbi Dios."
                },
                "12": {
                    "verse_nr": "12",
                    "verse": "Tu\u02c8nj q\u02c8uixc\u02c8aj o tziy\u02c8x tu\u02c8n Pablo ajben cuma tu\u02c8n o k\u02c8umj mas tpocbal jco\u02c8pbil ke tu\u02c8n Jes\u00fas - Key hermano, lu ken ntiinc\u02c8tz tuj tzee\u02c8 tzalu. Pero waja tu\u02c8n cybintey tuj nwitza jq\u02c8uixc\u02c8aj niy\u02c8x wu\u02c8na tzalu tuj tzee\u02c8 o tz\u02c8ajben te jun ba\u02c8n, cuma o k\u02c8umj mas tpocbalj co\u02c8pbil ke tu\u02c8n Jes\u00fas."
                },
                "13": {
                    "verse_nr": "13",
                    "verse": "Cykilca ke cysoldado cawel bix ju\u02c8x niy\u02c8tl kej xjal nchi ak\u02c8anan ttxlaj cawel cytzki\u02c8n ntiinc\u02c8tza tuj tzee\u02c8 nuk ti\u02c8j waak\u02c8ena tuj taak\u02c8en Cristo."
                },
                "14": {
                    "verse_nr": "14",
                    "verse": "Bix ju\u02c8x, ch\u02c8ixc\u02c8a yaa\u02c8n cykilca ocslal tuj ja tnom lu, oj n\u2011oc cycye\u02c8yen inayena tuj tzee\u02c8 tzalu, mas n\u2011oc ke cyc\u02c8u\u02c8j ti\u02c8 Kaaw bix at mas cyanem tu\u02c8n t\u2011xi\u02c8 cyk\u02c8umen tyol Dios mintii\u02c8 ttz\u0308i cyi\u02c8j."
                },
                "15": {
                    "verse_nr": "15",
                    "verse": "Nchi k\u02c8umen tpocbal Cristo, amale atet juntl wik nchi pocban nuk tu\u02c8n cyxq\u02c8ueybil ti\u02c8j weya nyol tu\u02c8n tel cyyol mas ba\u02c8n twitzj weya, cuma at niy\u02c8 tuj cyc\u02c8u\u02c8j wi\u02c8ja. Pero at nim ocslal nk\u02c8umen tyol Dios tujxix tumel."
                },
                "16": {
                    "verse_nr": "16",
                    "verse": "Ejee\u02c8tzen ocslalj nchi ak\u02c8anan tujxix tumel cuma n\u2011oc wak\u02c8a cye, bix cytzki\u02c8n o tzaj tk\u02c8o\u02c8n Dios waak\u02c8ena te tyolel ti\u02c8j co\u02c8pbil ke."
                },
                "17": {
                    "verse_nr": "17",
                    "verse": "Pero jatzen cabtl yaa\u02c8n tujxix tumel nchi k\u02c8umen tpocbal Cristo yaa\u02c8n tu\u02c8n n\u2011oc tak\u02c8xin cye, sino tu\u02c8n cyxq\u02c8ueybil tu\u02c8n tiy\u02c8 nejl cyyol nwitza bix tu\u02c8n toc cyk\u02c8o\u02c8n tchyonel ti\u02c8 wanema. Nchi binchan jlu nuk tu\u02c8nj lu kena ntiinc\u02c8tz tuj tzee\u02c8we."
                },
                "18": {
                    "verse_nr": "18",
                    "verse": "Pero mintii\u02c8we waj te. Ka tuj tumel bix ka nuk tu\u02c8n cyxq\u02c8ueybil, pero tk\u02c8umj tyol Cristo, bix nchin tzalaja ti\u02c8j. Bix ju\u02c8x nchin tzalaja"
                },
                "19": {
                    "verse_nr": "19",
                    "verse": "cuma ntzki\u02c8na tu\u02c8n cynabla Dios wi\u02c8ja Esp\u00edritu Santo onen ti\u02c8 Jesucristo jax ju\u02c8x c\u02c8onel wi\u02c8ja tu\u02c8ntzen cykilca q\u02c8uelel ba\u02c8n wi\u02c8ja."
                },
                "20": {
                    "verse_nr": "20",
                    "verse": "Oj tpon k\u02c8ij chin pomela cywitz cawel te tx\u02c8olbal wiiba, ka tu\u02c8n wex tzakpeta bix ka tu\u02c8n ncub byeta, nuket mi\u02c8n tz\u02c8el nxoo\u02c8na Cristo tu\u02c8n witz\u02c8ja. Tuya cykil nc\u02c8u\u02c8ja waja tu\u02c8n tjaw nnimsa\u02c8na tbi Cristo tuj stis cywitz cawel, tisex tten wu\u02c8na, ka tu\u02c8n witz\u02c8ja bix ka tu\u02c8n ncyima."
                },
                "21": {
                    "verse_nr": "21",
                    "verse": "Tuj nwitza yaa\u02c8n il ti\u02c8j ka tu\u02c8n witz\u02c8ja bix ka tu\u02c8n ncyima, cuma ka ma chin itz\u02c8ja at woclena tu\u02c8n wajbena mas te Cristo twitz tx\u02c8otx\u02c8, bix ka ma chin cyima jax at woclena tu\u02c8n npona tuya Cristo."
                },
                "22": {
                    "verse_nr": "22",
                    "verse": "Cyca\u02c8bel jbe\u02c8wa ba\u02c8n tuj nwitza. Ojattzen ttzaj k\u02c8o\u02c8n weya tu\u02c8n nscy\u02c8onteya alcye mas ba\u02c8n, jac\u02c8a mlay tu\u02c8n nscy\u02c8onteya alcye cyxol. Ka i\u02c8tzxe kena, cbinel mas ak\u02c8untl ba\u02c8n tzalu wu\u02c8na."
                },
                "23": {
                    "verse_nr": "23",
                    "verse": "Pero katzen ma chin aja tu\u02c8n npona tuya Cristo, mas ba\u02c8n twitzj ntiina tzalu twitz tx\u02c8otx\u02c8. Ju\u02c8 tzunj cyiw ch\u02c8in tu\u02c8n tel nni\u02c8ya ti\u02c8j alcye mas ba\u02c8n. Tu\u02c8n npona tuya Cristo masxsele ba\u02c8n te weya,"
                },
                "24": {
                    "verse_nr": "24",
                    "verse": "pero te cyey mas ba\u02c8n tu\u02c8n at kena cyuyey tzalu twitz tx\u02c8otx\u02c8."
                },
                "25": {
                    "verse_nr": "25",
                    "verse": "Bix cuma il ti\u02c8j tu\u02c8n wajbe\u02c8na cyey, jax tuj nwitza chin cyjela cyxola tzalu twitz tx\u02c8otx\u02c8, tu\u02c8ntzen cyxi\u02c8 wonena tu\u02c8n cytzketa bix tu\u02c8n cytzalaja tuj cyocslabla,"
                },
                "26": {
                    "verse_nr": "26",
                    "verse": "bix tu\u02c8ntzen t\u2011xi\u02c8 cyk\u02c8o\u02c8na chjonte te Cristo Jes\u00fas wi\u02c8ja oj npona cyxola juntl maj."
                },
                "27": {
                    "verse_nr": "27",
                    "verse": "Key hermano, waja tu\u02c8n npona cyey\u02c8l cyey. Pero matzen oca matzen mi\u02c8na, pero at jun waja txi\u02c8 ntz\u02c8i\u02c8bena cyey ilxix ti\u02c8j. Waja tu\u02c8nxix t\u2011xi\u02c8 cyii\u02c8na cychunk\u02c8lala tujxix tumel, cuma ejee\u02c8y ocslal lepchec ti\u02c8 Cristo. Nbi\u02c8xita ka wa\u02c8lxix key tuj cyocslabla, bix junx cyanema, bix junx cynaabla, bix junx n\u2011oc tilel cyu\u02c8na tu\u02c8n t\u2011xi\u02c8 cytz\u0308itpu\u02c8na tyol Dios ti\u02c8j co\u02c8pbil ke."
                },
                "28": {
                    "verse_nr": "28",
                    "verse": "Bix nukxit mintii\u02c8 cytz\u0308i kej xjal nchi k\u02c8ojlec cyi\u02c8ja. Ka wa\u02c8lxix key tuj cyocslabla cywitz kej cycy\u02c8i Jes\u00fas, jatzen jun techel te cyej mintii\u02c8 cytxolan bix ya tu\u02c8n cyxi\u02c8 tuj castiwa, bix jun techel ejee\u02c8y at cytxolena bix otzen chi cleta tu\u02c8n Dios."
                },
                "29": {
                    "verse_nr": "29",
                    "verse": "O tzaj k\u02c8o\u02c8n cyey, yaa\u02c8n nuk tu\u02c8n cyocslana ti\u02c8 Cristo, sino tuyax q\u02c8uiyax q\u02c8uixc\u02c8aj cyu\u02c8na ti\u02c8j."
                },
                "30": {
                    "verse_nr": "30",
                    "verse": "Ju\u02c8tzen e baj wi\u02c8ja tej ntiina cyxola. E cyila jq\u02c8uixc\u02c8aj in i\u02c8yena wi\u02c8ja nejl, bix o cybiy ntiina tuj tzee\u02c8 juntl maj ja\u02c8lewe."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "O cub tmanse tiib Cristo, ju\u02c8 tzunj o jaw nimsa\u02c8nxin - Key hermano, katzen wermanakey, il ti\u02c8j tu\u02c8n tcyiwset nc\u02c8u\u02c8ja cyu\u02c8na, bix ka n\u2011oc wak\u02c8a cyey, bix ka il ti\u02c8j tuj cywitza tu\u02c8n at kmojbabl kiib tu\u02c8n Esp\u00edritu Santo, bix ka cyaja tzaj cyk\u02c8uk\u02c8ba\u02c8na nc\u02c8u\u02c8ja,"
                },
                "2": {
                    "verse_nr": "2",
                    "verse": "chin cybi\u02c8xix ch\u02c8ina ti\u02c8j ja nyola cxe\u02c8l nkba\u02c8na. Ka ma cybiy, nimxsen chin tzalajel cyi\u02c8ja. Junx q\u02c8uelela cynaabla, bix junxxit tz\u02c8oc tak\u02c8 cyuyey cyey, bix junxxit cyc\u02c8ojlan cyiiba, bix junxxit cybey, bix mojlxit cyak\u02c8mala."
                },
                "3": {
                    "verse_nr": "3",
                    "verse": "Cyk\u02c8oncja cyxq\u02c8ueybila, bix mi\u02c8n chi jaw cyocsabla cyiiba tuj cyak\u02c8mala. Mas ba\u02c8n chi yut\u02c8eq\u02c8uey. Mi\u02c8n txi\u02c8 cykba\u02c8na ka mas nintzajkey cywitz xjal, sino mas ba\u02c8n jaca juun cyey cwel bisente ti\u02c8j cykilca xjal mas il ti\u02c8j cywitza."
                },
                "4": {
                    "verse_nr": "4",
                    "verse": "Jaca juun cyey mi\u02c8n chi jyon nuk te cyey jun ba\u02c8n, sino tuyax te juntl cyuyey."
                },
                "5": {
                    "verse_nr": "5",
                    "verse": "Ja tzunja e tbincha Cristo Jes\u00fas. Amale jat xinj xjal Scy\u02c8o\u02c8n tu\u02c8n Dios te cawel tibaj cykilca, pero iy\u02c8x q\u02c8uixc\u02c8aj tu\u02c8nxin nuk ki\u02c8jc\u02c8a. Bix cwel kbisen ti\u02c8j alcyej ba\u02c8n te juntl xjal tisen e cub tbisen Cristo Jes\u00fas cyi\u02c8 xjal."
                },
                "6": {
                    "verse_nr": "6",
                    "verse": "Amale Dioset\u2011xin, pero min e tzyun xinj toclenxin te cawel tisen Dios."
                },
                "7": {
                    "verse_nr": "7",
                    "verse": "Bix e cyaj ttzakpi\u02c8n xinj toclenxin cawelxin tuj cya\u02c8j, tu\u02c8ntzen tocxin te xjal tzalu twitz tx\u02c8otx\u02c8. Ulxin twitz tx\u02c8otx\u02c8, yaa\u02c8n te cawelxin, sino te ajbelelxin."
                },
                "8": {
                    "verse_nr": "8",
                    "verse": "Bix yaa\u02c8n nuk ocxin te xjal, sino tuyax ocxin te cyiik\u02c8bil xjal. Nim el cyiiq\u02c8uen xjal jaxin, hasta tejxe tcub cybyo\u02c8n xjal jaxin twitz cruz tisen jun byol xjal. E tcuyaxin jlu tu\u02c8ntzen tnimantexin ti e tajbe Dios."
                },
                "9": {
                    "verse_nr": "9",
                    "verse": "Ju\u02c8 tzunj o jaw tii\u02c8n Dios jaxin tu\u02c8n tocxin te mas jawnex bix tibaj cykilca, bix o tz\u02c8oc tk\u02c8o\u02c8n Dios jun tbixin mas jawnex twitz cykilca biybaj, cuma jaxin taaw tibaj cykilca."
                },
                "10": {
                    "verse_nr": "10",
                    "verse": "Tzul jun k\u02c8ij oj cykil xjal cwel maje twitz Jes\u00fas, kej ete\u02c8 tuj cya\u02c8j, kej ete\u02c8 twitz tx\u02c8otx\u02c8, bix kej ete\u02c8 tjak\u02c8xe tx\u02c8otx\u02c8."
                },
                "11": {
                    "verse_nr": "11",
                    "verse": "Tuj tzunj k\u02c8ij tzul, entera ke xjal q\u02c8uelel cyniy\u02c8 ti\u02c8j ja Jesucristo taaw cykilca. Ojtzen cykilca xjal ckbalte ju\u02c8wa, njawtzen cynimsa\u02c8n xjal tbi Kman Dios."
                },
                "12": {
                    "verse_nr": "12",
                    "verse": "Ejoo\u02c8 ocslal ju\u02c8 ko\u02c8 tisen ke che\u02c8w nchi txaken tuj klolj - Ju\u02c8 tzunj, key hermano, tisen Jes\u00fas e cub tbisenxin cyi\u02c8 xjal mas twitzj texin, jax ju\u02c8x cyey il ti\u02c8j cxe\u02c8l cyii\u02c8na ti tten tu\u02c8nxin. Amatzenle mintn\u2011al kena cyxola ja\u02c8lewe, pero cybima nyola. Cyk\u02c8o\u02c8nctzen cyipena tu\u02c8n tcub cybincha\u02c8na jba\u02c8n te cyej cabtl cyuyey mas twitzj cyey, tu\u02c8ntzen cycyaja tuj tumel."
                },
                "13": {
                    "verse_nr": "13",
                    "verse": "Jatzen Dios nak\u02c8anan tuj cyanema, tu\u02c8ntzen cyaja jtaj Dios, bix ntzaj tk\u02c8o\u02c8nxin cyipemala tu\u02c8n cybinchantey alcyej tajxin."
                },
                "14": {
                    "verse_nr": "14",
                    "verse": "Mi\u02c8n chi labta bix mi\u02c8n chi k\u02c8ojla,"
                },
                "15": {
                    "verse_nr": "15",
                    "verse": "tu\u02c8ntzen kej xjal yaa\u02c8n ocslal ba\u02c8n cyyol cyi\u02c8ja, bix tu\u02c8ntzen sakxixkey twitz Dios, cuma ejee\u02c8y t\u2011xjal Dios. Ka nchi binchana ka\u02c8 tisen kej xjal yaa\u02c8n ocslal, yaa\u02c8ntzen tumelkey te yec\u02c8bil cywitzj xjal yaa\u02c8n ocslal. Ejee\u02c8 tzunkey tisen ke che\u02c8w nchi txaken tuj klolj."
                },
                "16": {
                    "verse_nr": "16",
                    "verse": "Tisen jun luz n\u2011el txaken tuj klolj, ju\u02c8tzen japenina ke cyey ka k\u02c8i\u02c8nxix jun tumel cyu\u02c8na, tu\u02c8ntzen cyocslante xjal tyol Dios. Ka nbint cyu\u02c8na ju\u02c8wa, chin tzalajel cyi\u02c8ja oj tul meltz\u02c8aj Cristo cyey\u02c8lte waak\u02c8ena o bint wu\u02c8na cyxola. Pero ka yaa\u02c8n ete\u02c8y tuj tumel, at nch\u02c8ixewa cyi\u02c8ja twitz Cristo, cuma minxtii\u02c8 otk tz\u02c8e\u02c8la waak\u02c8ena."
                },
                "17": {
                    "verse_nr": "17",
                    "verse": "Cuma in oneya tej cyocslana ti\u02c8 Jes\u00fas, kape chin cwel byet naja ti\u02c8j. Katzen ma tz\u02c8ajben ncyamecya tu\u02c8n ttzket cyocslabla, tu\u02c8n cykil nc\u02c8u\u02c8ja tu\u02c8n ncyima."
                },
                "18": {
                    "verse_nr": "18",
                    "verse": "Lu ken nchin tzalaj cyi\u02c8ja, bix ju\u02c8x cyey chi tzalajela wi\u02c8ja."
                },
                "19": {
                    "verse_nr": "19",
                    "verse": "Timoteo bix Epafrodito - Key hermano, ka ma tak\u02c8 Kaaw Jes\u00fas, pon nchk\u02c8o\u02c8n Timoteo cyuyey, tu\u02c8ntzen tul meltz\u02c8aj tuya cypocbala tii\u02c8n ete\u02c8y, tu\u02c8ntzen tcyiwset nc\u02c8u\u02c8ja cyi\u02c8ja."
                },
                "20": {
                    "verse_nr": "20",
                    "verse": "Cxe\u02c8l nchk\u02c8o\u02c8n Timoteo, cuma n\u2011oc cyak\u02c8a te tisex inayena. Min\u2011al juntl tzalu ncub tbisen jba\u02c8n te cyey tisej keya."
                },
                "21": {
                    "verse_nr": "21",
                    "verse": "Cykil ke ocslal tzalu nuk o\u02c8cx n\u2011oc tak\u02c8 cye ti\u02c8 cyitz\u02c8jel. Min nchi jyon ti\u02c8j alcyej taj Cristo Jes\u00fas."
                },
                "22": {
                    "verse_nr": "22",
                    "verse": "Pero te Timoteo yaa\u02c8n ju\u02c8 tisen ejee\u02c8. Cytzki\u02c8ntla tii\u02c8n tz\u02c8ak\u02c8ananxin. Amale atet ti il nbaj, min o cyaj tk\u02c8o\u02c8nxin taak\u02c8enxin. O tz\u02c8ak\u02c8ananxin wuyena tuj taak\u02c8en Dios te kbalte tpocbal co\u02c8pbil ke tisen jun cwal najben te tman."
                },
                "23": {
                    "verse_nr": "23",
                    "verse": "Mintii\u02c8 tumel ti pjel wi\u02c8j. Pero ojtzen nbinte ti pjel wi\u02c8ja, cxe\u02c8l nsma\u02c8na Timoteo cyuyey. Cutz\u0308it nbinte naj ti pjel wi\u02c8j."
                },
                "24": {
                    "verse_nr": "24",
                    "verse": "Pero ka ma tak\u02c8 Kaaw, inayentzen chin pon cyuyey."
                },
                "25": {
                    "verse_nr": "25",
                    "verse": "Pero amale mat pon Timoteo mas yaj, tuj nwitza il ti\u02c8j tu\u02c8n tpon nchk\u02c8o\u02c8na Epafrodito cyuyey ja\u02c8lec\u02c8a naja. Chjonte cyey ma tzaj cychk\u02c8o\u02c8na ja Epafrodito te k\u02c8olte jun onbil weya cyu\u02c8na. Ba\u02c8n o tz\u02c8ajbenxin we te yolel cyi\u02c8ja te onlte weya tzalu tuj taak\u02c8en Kaaw Jes\u00fas, bix o tziy\u02c8x q\u02c8uixc\u02c8aj tu\u02c8nxin wuyena."
                },
                "26": {
                    "verse_nr": "26",
                    "verse": "E yebt\u2011xin tzalu, bix jac\u02c8a o pon tumel cyuyey. Ju\u02c8 tzunj najkelenxin. Bix ju\u02c8x nipax tc\u02c8u\u02c8jxin cyi\u02c8ja. Ju\u02c8tzen waja tz\u02c8aj nchk\u02c8o\u02c8n xina cyuyey."
                },
                "27": {
                    "verse_nr": "27",
                    "verse": "Jaxte nim e yebt\u2011xin. Jac\u02c8a ch\u02c8ixc\u02c8a min e baj texin. Pero Dios e tzaj k\u02c8onte lastim texin, bix e tk\u02c8ana Dios jaxin, bix itz\u02c8jxin. Nuket e cyimxin, masxetzele bis oc weya. Ju\u02c8 tzunj tej ttzaj tk\u02c8o\u02c8n Dios lastim texin, tuyaxa te weya."
                },
                "28": {
                    "verse_nr": "28",
                    "verse": "Ju\u02c8 tzunj, tu\u02c8ntzen cytzalaja oj toc cycye\u02c8na jaxin bix ba\u02c8ntlxin, tuya cykil nc\u02c8u\u02c8ja pon nchk\u02c8o\u02c8nxin cyuyey. Ojtzen nchi tzalaja ti\u02c8jxin, bix oj t\u2011xi\u02c8 nbi\u02c8na, jax ju\u02c8x weya tzalu tuj tzee\u02c8 ya mi\u02c8n chin biseltla cyi\u02c8ja oj t\u2011xi\u02c8 nbi\u02c8na min chi bisena wi\u02c8ja."
                },
                "29": {
                    "verse_nr": "29",
                    "verse": "Ojtzen tponxin cyxola, cyk\u02c8imxin tuya cykil cyc\u02c8u\u02c8ja bix tujxix tumel, bix nuket at ch\u02c8in cynaabla twitzxin, cuma jaxin jun t\u2011ak\u02c8anal Kaaw,"
                },
                "30": {
                    "verse_nr": "30",
                    "verse": "bix cuma ajbenxin tuj taak\u02c8en Cristo ch\u02c8ix mi e\u02c8la twi\u02c8xin ti\u02c8j. Ejee\u02c8y min onenkey wi\u02c8ja cuma nakch ete\u02c8y, pero te cyxela o tz\u02c8onen Epafrodito wi\u02c8ja tzalu, bix o tziy\u02c8x q\u02c8uixc\u02c8aj tu\u02c8nxin tu\u02c8nj e bint tu\u02c8nxin tuj taak\u02c8en Cristo."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ti tten tu\u02c8n koc tz\u02c8aklxix - Manc\u02c8biltzen, key hermano tuj Filipos, waja txi\u02c8 nk\u02c8o\u02c8na juntl cyiwsabl cyc\u02c8u\u02c8ja. Chi tzalaj tzuna tu\u02c8nj ba\u02c8n cytena twitz Kman Dios tu\u02c8n Kaaw. Ju\u02c8 o txi\u02c8 nk\u02c8o\u02c8na cyey nejl, pero jac\u02c8a il ti\u02c8j cxe\u02c8l nkba\u02c8na cyey juntl maj. Pero mintii\u02c8 nbaj tu\u02c8n t\u2011xi\u02c8 nk\u02c8o\u02c8na tumel cyey juntl maj, cuma te cye cyey tajbelel."
                },
                "2": {
                    "verse_nr": "2",
                    "verse": "Chi elel lk\u02c8ey cyi\u02c8 kej xjal tzin cykba\u02c8n tu\u02c8n cyela ba\u02c8n twitz Dios, il ti\u02c8j tu\u02c8n cynimantey jley te ootxa tu\u02c8n tel cpet twi\u02c8 tz\u02c8albil xinak. Kej nchi k\u02c8umente ju\u02c8wa, ejee\u02c8tzen aj k\u02c8oj ti\u02c8 Dios. \u00a1Ti ttenj ju\u02c8wa c\u02c8oquel cykesena cychu\u02c8la tu\u02c8n cyoca te t\u2011xjal Dios!"
                },
                "3": {
                    "verse_nr": "3",
                    "verse": "Ko oquel te t\u2011xjal Dios, yaa\u02c8n tu\u02c8n toc keset kchu\u02c8l, sino tu\u02c8n kniman Dios tuj kanem. Il ti\u02c8j tu\u02c8n toc ke kc\u02c8u\u02c8j ti\u02c8 Cristo Jes\u00fas, yaa\u02c8n cyi\u02c8j kbinchbil ti\u02c8jxe kanem tisen tzin cykba\u02c8n."
                },
                "4": {
                    "verse_nr": "4",
                    "verse": "Ka il ti\u02c8j nim cbinel ku\u02c8n tu\u02c8n koc te t\u2011xjal Dios, inayena nim o bint wu\u02c8na twitz cykilcatl."
                },
                "5": {
                    "verse_nr": "5",
                    "verse": "Te twajxakan k\u02c8ij witz\u02c8jlena e cpet nchu\u02c8la ju\u02c8wa te techel inayena t\u2011xjal Dios, tisen tkba\u02c8n tley Mois\u00e9s. Aj Israel kena, bix tiy\u02c8jil Benjam\u00edn kena, jaj mas nintzaj tiy\u02c8jil cyxol mastl cyiy\u02c8jil Israel, bix nyola hebreo, jaj cyyol ke te Israel, bix mero te jud\u00edo kena, yaa\u02c8n pa\u02c8n tten wiy\u02c8jil, bix cyxol kej xjal nimalxix tuj tley Mois\u00e9s, inayena jun mas nimalxix cywitz, cuma in tena cyxolj cloj te fariseo lepchke xjal ti\u02c8j tley Mois\u00e9s."
                },
                "6": {
                    "verse_nr": "6",
                    "verse": "Cyiwxsen in e\u02c8leya tuj tley Mois\u00e9s bix ju\u02c8 tzunj in oc lpeya cyi\u02c8 ocslal te yajlalcye bix te byolcye, cuma min e cybi tley Mois\u00e9s. Bix weya tuj tley Mois\u00e9s, cykilxsen in nimeya. Minxsentii\u02c8 e cyaj wu\u02c8na ti\u02c8jxe."
                },
                "7": {
                    "verse_nr": "7",
                    "verse": "Cykil xsunj lu o bint wu\u02c8na, pero min ajben weya tu\u02c8n woca te t\u2011xjal Dios. Amale kej nimal tuj tley Mois\u00e9s nxi\u02c8 cykba\u02c8n cykilj lu e bint wu\u02c8na ootxa at cyajbelel, pero ja\u02c8lewe n\u2011el nni\u02c8ya ti\u02c8j mintii\u02c8 tipemal twitzj te Cristo."
                },
                "8": {
                    "verse_nr": "8",
                    "verse": "Bix yaa\u02c8n o\u02c8cx kej lu, pero tuyax cykilcatl o bint wu\u02c8na bix cykilcatl at wuyena ya mintzentii\u02c8tl tc\u02c8ojlalel n\u2011oc nk\u02c8o\u02c8na twitzj tc\u02c8ojlalel n\u2011oc nk\u02c8o\u02c8na te Waaw Cristo Jes\u00fas bix tu\u02c8n toc nk\u02c8on wiiba tuyaxin."
                },
                "9": {
                    "verse_nr": "9",
                    "verse": "Jaja mas nintzaj twitz cykilcatl tuj nwitz, jaj tu\u02c8n n\u2011oc nk\u02c8on wiiba tuya Cristo. Mlay ncamiya tu\u02c8n wela ba\u02c8n twitz Dios tu\u02c8n n\u2011oc nnimena tley Mois\u00e9s. Ja te at tajbelj, jaj tu\u02c8n toc ke nc\u02c8u\u02c8ja ti\u02c8 Cristo. Ja tzunja waja."
                },
                "10": {
                    "verse_nr": "10",
                    "verse": "Waja tz\u02c8el nni\u02c8ya ti\u02c8 Cristo jaxxix, bix tu\u02c8n t\u2011xi\u02c8 wii\u02c8na jun nchunk\u02c8lala tz\u02c8aklxix tu\u02c8nj tipemal Dios ajben tu\u02c8n tjaw tii\u02c8n ja Jes\u00fas tuj cyamecy, bix waja tu\u02c8n tiy\u02c8x q\u02c8uixc\u02c8aj wu\u02c8na hasta ojxe ka ma chin cyima ti\u02c8j nuk tu\u02c8n nxi\u02c8 lpeya ti\u02c8jxin mas twitzj tu\u02c8n nxi\u02c8 lpeya ti\u02c8j alcye waja."
                },
                "11": {
                    "verse_nr": "11",
                    "verse": "Ka ma txi\u02c8 wii\u02c8na nchunk\u02c8lala ju\u02c8wa, la\u02c8 alcye jun k\u02c8ij chin jawetz tii\u02c8n Dios tuj cyamecy."
                },
                "12": {
                    "verse_nr": "12",
                    "verse": "Pero min txi\u02c8 nk\u02c8umena ya ma chin pona tz\u02c8aklxix. At\u2011x tu\u02c8n ntzketa. Pero n\u2011oc wipiya tu\u02c8n ttzket nnaabla, cuma jaj tu\u02c8n ntzketa e tajbe Cristo Jes\u00fas tej tco\u02c8pante inayena tu\u02c8n woca te t\u2011xjalxin."
                },
                "13": {
                    "verse_nr": "13",
                    "verse": "Key hermano, jaxte mina\u02c8x ntzketa, pero ya min txi\u02c8 nbisentla ti\u02c8j niy\u02c8j e baj weya nejl, sino ya ju\u02c8 nxi\u02c8tl ncwenta ti\u02c8j nejl nwitza."
                },
                "14": {
                    "verse_nr": "14",
                    "verse": "C\u02c8oquel wipena ti\u02c8j tu\u02c8n tcyaj nnaabla mas tz\u02c8aklxix, tu\u02c8ntzen ncamana ncotza te Dios. Tzin ttxco\u02c8n Dios ejoo\u02c8 tuya jun nintzaj txocbil tu\u02c8n kpon tz\u02c8aklxix, bix nuk tu\u02c8n Cristo Jes\u00fas ba\u02c8n tbint ku\u02c8n tu\u02c8n kpon tz\u02c8aklxix."
                },
                "15": {
                    "verse_nr": "15",
                    "verse": "Pero at juun cyxola ncub cybisena ti\u02c8j ya ma chi oca tz\u02c8aklxix. Pero nuket ba\u02c8n tu\u02c8n tcub cybisena mina\u02c8x cytzketa. Pero katzen cycy\u02c8iy ti\u02c8j nxi\u02c8 nkba\u02c8na, jax Dios cwel k\u02c8onte tumel cyey mina\u02c8x cytzketa."
                },
                "16": {
                    "verse_nr": "16",
                    "verse": "Pero amale mint tz\u02c8el cyni\u02c8ya ti\u02c8j entera ti taj Dios, pero cynimamj o bint cyu\u02c8na."
                },
                "17": {
                    "verse_nr": "17",
                    "verse": "Key hermano, cykilcakey cyii\u02c8nx ti tten wu\u02c8na bix cycnomela ti tten cyu\u02c8n kej k\u02c8i\u02c8n cyu\u02c8n tisej weya."
                },
                "18": {
                    "verse_nr": "18",
                    "verse": "Pero cyk\u02c8o\u02c8nc cycwenta cyi\u02c8j kej nchi kbante jtcyimlen Cristo twitz cruz mintii\u02c8 il ti\u02c8j. Ejee\u02c8tzen k\u02c8ojlelj ti\u02c8 Cristo. Ch\u02c8ima maj o txi\u02c8 nk\u02c8umena cyey tu\u02c8n mi\u02c8n tz\u02c8oc cybi\u02c8na cyyol, bix juntl maj ja\u02c8lewe. Nchin ook\u02c8 cyi\u02c8j,"
                },
                "19": {
                    "verse_nr": "19",
                    "verse": "cuma chi xe\u02c8l tuj castiwa. Ejee\u02c8tzen xjalja nche\u02c8x lpe nuk ti\u02c8j ti taj cyxumlal, yaa\u02c8n ti\u02c8j ti taj Dios. Tu\u02c8nj nbint cyu\u02c8n mintii\u02c8 cych\u02c8ixew, sino nuk nbaj cyniman cyiib ti\u02c8j. N\u2011oc cyk\u02c8o\u02c8n tajbel o\u02c8cx jaj at te twitz tx\u02c8otx\u02c8."
                },
                "20": {
                    "verse_nr": "20",
                    "verse": "Pero te ke ejoo\u02c8 ocslal at mastl twitzja at twitz tx\u02c8otx\u02c8, cuma at ktanem tuj cya\u02c8j. Bix jatztzen ctzaala jxin Co\u02c8plte ke, ja Kaaw Jesucristo, jnko ayon ti\u02c8j."
                },
                "21": {
                    "verse_nr": "21",
                    "verse": "Bix oj tulxin, tuya tzunj jax tipemalxin najben texin tu\u02c8n tcawenxin tibaj cykilca tik\u02c8ch at, cwel tch\u02c8ixbe\u02c8n xinj kxumlal tuya niy\u02c8 ajnintz kchu\u02c8l at ja\u02c8lewe, tu\u02c8ntzen koc te jun xumlalbaj tbanelxix tisexj texin."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Tej tkbante Pablo cye ocslal tu\u02c8n cytzalaj ti\u02c8 Kaaw - Ju\u02c8 tzunj, key hermano n\u2011oc cyak\u02c8a weya, cyk\u02c8o\u02c8nc cyipena ti\u02c8j tu\u02c8n cywe\u02c8xixa ti\u02c8 Kaaw, cuma at mastl twitzja at twitz tx\u02c8otx\u02c8. Cyi\u02c8ja nchin tzalaja. Ejee\u02c8y tisen jun ncotza tu\u02c8n waak\u02c8ena e bint wu\u02c8na cyxola."
                },
                "2": {
                    "verse_nr": "2",
                    "verse": "Pero cyxola at ca\u02c8ba xuuj ocslal nchi k\u02c8ojl, jaj Evodia tuya S\u00edntique. Key hermano, nchin cubsan nwitz cyexuj tu\u02c8n cycub yut\u02c8exuj bix tu\u02c8n cycub tenxuj tuj tumel, cuma ocslalkexuj."
                },
                "3": {
                    "verse_nr": "3",
                    "verse": "Nchin cubsan nwitz cyexuj, bix jax ju\u02c8x cyey jiquenxix tuj taak\u02c8en Dios, tu\u02c8n toc cyipena tu\u02c8n cyonena cyi\u02c8j ke ca\u02c8ba xuuj k\u02c8ojlel tu\u02c8n cytenxuj tuj ttz\u0308yal, cuma nejl ak\u02c8anan tzunkexuj cyiw wuyena tej ntena tuj cytanema tu\u02c8n nk\u02c8umenteya tpocbal Jes\u00fas tuya Clemente bix cyuya cabtl ocslal. Mlay bint tz\u02c8ibj cykilca cybi tzalu tuj wu\u02c8ja, pero tz\u02c8i\u02c8ben tu\u02c8n Dios tuj tu\u02c8j jaa\u02c8 ta\u02c8 cybi kej xjal at cychunk\u02c8lal te junx maj."
                },
                "4": {
                    "verse_nr": "4",
                    "verse": "Chi tzalajaxita cykilcakey ti\u02c8j Kaaw. Bix juntl maj nxi\u02c8 nk\u02c8umena cyey, \u00a1chi tzalaja!"
                },
                "5": {
                    "verse_nr": "5",
                    "verse": "Tu\u02c8n tchic\u02c8ajax jun ba\u02c8n cynaabla cywitz cykil xjal. At Kaaw nka te onlte ke."
                },
                "6": {
                    "verse_nr": "6",
                    "verse": "Ju\u02c8 tzunj mi\u02c8n baj cyc\u02c8u\u02c8ja ti\u02c8j ti pjel cyey. Ka at jun il ete\u02c8y, cykanenx te Dios. Pero tuj cykilca nbaj cyi\u02c8ja, cyk\u02c8onx chjonte te Dios ti\u02c8j tuj cyanema."
                },
                "7": {
                    "verse_nr": "7",
                    "verse": "Ka nbint cyu\u02c8na ju\u02c8wa, a ttz\u0308yal ctemel cyanema, bix cynaabla q\u02c8uelel junx tuya tnaabl Cristo Jes\u00fas. Nintzajxsen ja tzunj ttz\u0308yal tzin tk\u02c8o\u02c8n Dios cyey tu\u02c8n tel cyajkelbila tuj cyanema."
                },
                "8": {
                    "verse_nr": "8",
                    "verse": "Cwel cybisena ti\u02c8j alcyej jiquen bix sakxix - Manc\u02c8biltzen nyola te cyey hermano, jaj tu\u02c8n t\u2011xi\u02c8 cyjyo\u02c8na alcyej jaxxix bix cykilcaj ba\u02c8n tu\u02c8n tnimj. Cwel cybisena ti\u02c8j alcyej jiquen bix sakxix bix ba\u02c8n. Bix cwel cybisena jun ba\u02c8n te juntl cyuyey. Bix cwel cybisena ti\u02c8j alcyej jawnex bix ti tten tu\u02c8n tjaw cynimsa\u02c8na Dios."
                },
                "9": {
                    "verse_nr": "9",
                    "verse": "Ju\u02c8tzen tzin nse\u02c8n weya bix ju\u02c8tzen nxa\u02c8 nk\u02c8umena. Cyii\u02c8nxa ti tten nbint wu\u02c8na bix alcye o cyxnak\u02c8tzay wi\u02c8ja, bix ka nbint cyu\u02c8na ju\u02c8wa, chi temela tuj ttz\u0308yal tzin tk\u02c8o\u02c8n Dios."
                },
                "10": {
                    "verse_nr": "10",
                    "verse": "Tej ttzaj cyonen kej ocslal aj Filipos ja Pablo - Key hermano, jun nim tzalajebl te weya tej tul jun onbil weya cyu\u02c8na. Nxi\u02c8 nk\u02c8o\u02c8na chjonte te Kaaw cuma o chin tzaj cyonena. Ntzki\u02c8na e cyajbey tu\u02c8n ttzaj cyonena inayena nejl, pero mix e binne tu\u02c8n cyoney wi\u02c8ja. Pero ja\u02c8lewe matzen chin cyoney."
                },
                "11": {
                    "verse_nr": "11",
                    "verse": "Pero min tzin nkba\u02c8na at palt te witz\u02c8jela. Ma chin nik\u02c8eta tu\u02c8n ntzalaja ka at npwaka bix ka mintii\u02c8 npwaka."
                },
                "12": {
                    "verse_nr": "12",
                    "verse": "Niy\u02c8x wu\u02c8na ka at nim witz\u02c8jela bix ka mintii\u02c8, ka nojne nc\u02c8u\u02c8ja bix ka towl. Bix nuk ti\u02c8xja baj wi\u02c8ja, seya mebe kena bix ka k\u02c8ina kena, pero tuj txubtx ntiina."
                },
                "13": {
                    "verse_nr": "13",
                    "verse": "Cykilca q\u02c8uiyax wu\u02c8na, cuma ja Cristo n\u2011onen te weya. Jaxin ntzaj k\u02c8onte wipemala."
                },
                "14": {
                    "verse_nr": "14",
                    "verse": "Pero amale niy\u02c8xet cykilca wu\u02c8na, chjonte cyey nchin tzaj cyonena tuj tzee\u02c8 tzalu."
                },
                "15": {
                    "verse_nr": "15",
                    "verse": "Bix jax cucx o chi onena wi\u02c8ja, jatxe tej wak\u02c8a kbalte tpocbal Jes\u00fas cyxola, hasta ja\u02c8lewe. Cytzki\u02c8na tuj k\u02c8ij tej wexa tuj cytanema tuj lugar te Macedonia, nuk ejee\u02c8y ona wi\u02c8ja. Min\u2011al juntl cloj ocslal tuj juntl tnom ona wi\u02c8ja. O\u02c8cx ejee\u02c8y."
                },
                "16": {
                    "verse_nr": "16",
                    "verse": "Aa, n\u2011ul tuj nc\u02c8u\u02c8ja in tenxa tuj lugar te Macedonia, tuj tnom te Tesal\u00f3nica, bix e tzaj cyonena inayena tuj jun il in temiya, bix yaa\u02c8n nuk jun maj e tzaj cyonena inayena tej ntena tuj Tesal\u00f3nica."
                },
                "17": {
                    "verse_nr": "17",
                    "verse": "Pero yaa\u02c8n tu\u02c8n n\u2011elwe nc\u02c8u\u02c8ja ti\u02c8 cyoybila. Jawe waj tu\u02c8n cyiik\u02c8entey jun ba\u02c8n cycotza tu\u02c8n Dios tu\u02c8nj ntzaj cyonena inayena."
                },
                "18": {
                    "verse_nr": "18",
                    "verse": "Pero te weya, ya at nimwe npwak tu\u02c8n witz\u02c8ja, cuma o tzul tii\u02c8n Epafrodito cykilca e tzaj cyk\u02c8o\u02c8na te weya tzalu. Bix jun cyonbila tisen jun c\u02c8oc\u02c8sbil njaw twitz Dios bix tisen jun cyoybila twitz Dios."
                },
                "19": {
                    "verse_nr": "19",
                    "verse": "Ju\u02c8 tzunj cchjolte Dios nim t\u2011xel cyey. Jaxin k\u02c8olte cykil il ti\u02c8j te cyey, cuma texin nimxsen tk\u02c8inemalxin at, bix tu\u02c8n kmojbabl kiib tuya Cristo Jes\u00fas, Dios ntzaj k\u02c8onte ke."
                },
                "20": {
                    "verse_nr": "20",
                    "verse": "\u00a1Axsen tbanel Kman Dios, bix nimjxit tbixin te junx maj. Ju\u02c8xit tzuna!"
                },
                "21": {
                    "verse_nr": "21",
                    "verse": "Jun k\u02c8olbebl tu\u02c8n Pablo te manc\u02c8bil yol - Cyk\u02c8o\u02c8nxa jun k\u02c8olbebl wu\u02c8na cye cykil t\u2011xjal Cristo Jes\u00fas jatzewe. Bix ju\u02c8x kej hermano ete\u02c8 wuyena tzalu jax at jun k\u02c8olbebl cyu\u02c8n te cykilcakey."
                },
                "22": {
                    "verse_nr": "22",
                    "verse": "Bix ju\u02c8x te cykilca ocslal tuj ja tnom lu bix kej ocslal nchi ak\u02c8anan tuj jaa\u02c8 te cawel nxi\u02c8 kk\u02c8o\u02c8na jun k\u02c8olbeblcye te cykilca."
                },
                "23": {
                    "verse_nr": "23",
                    "verse": "At\u2011xit t\u2011xtalbil Kaaw Jesucristo cyibaja. O\u02c8cx nyolja."
                }
            }
        }
    }
}