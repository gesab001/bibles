{
    "version": "MVJ",
    "book_name": "Colossians",
    "book_nr": "51",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Jun u\u02c8j e cub ttz\u02c8i\u02c8ben Pablo cye ocslal tuj tnom Colosas - Jun k\u02c8olbebl tu\u02c8n ap\u00f3stol Pablo - Inayena Pablo. Dios o scy\u02c8onte weya tu\u02c8n wajbena te jun t\u2011xel Jesucristo. At hermano Timoteo wuyena."
                },
                "2": {
                    "verse_nr": "2",
                    "verse": "Nxi\u02c8 ntz\u02c8i\u02c8bena ja u\u02c8j lu te cyey ocslal tuj tnom te Colosas, ejee\u02c8y hermano cyiw ete\u02c8y tuj cymojbabl cyiiba tuya Cristo, jxjal e tscy\u02c8o Dios tu\u02c8n tcawen. At\u2011xit t\u2011xtalbil Kman Dios cyibaja, bix tzajxit tk\u02c8o\u02c8nxin cyey tu\u02c8n cytena tuj ttz\u0308yal."
                },
                "3": {
                    "verse_nr": "3",
                    "verse": "Tej tna\u02c8n Pablo Dios cyi\u02c8j ocslal - Jaca maj oj nchin na\u02c8na Dios, Tman Kaaw Jesucristo, nxi\u02c8 nk\u02c8o\u02c8na chjonte texin cyi\u02c8ja."
                },
                "4": {
                    "verse_nr": "4",
                    "verse": "Nchin k\u02c8ona chjonte texin, cuma ma nbi\u02c8ya ma tz\u02c8oc ke cyc\u02c8u\u02c8ja ti\u02c8 Cristo Jes\u00fas, bix cuma n\u2011oc cyak\u02c8 cykil ocslal cyey."
                },
                "5": {
                    "verse_nr": "5",
                    "verse": "Bix chjonte te Dios at jun ba\u02c8n te cyey kayon cyi\u02c8ja tuj cya\u02c8j. Tpocbalj tbanel e cub cybi\u02c8na tej tpon jaxxix yol ti\u02c8j colbil cyey cyxola."
                },
                "6": {
                    "verse_nr": "6",
                    "verse": "Bix tisen ma pon pocbablte colbil cyey cyxola, jax ma pon tuj nimtl tnom. Bix tisen jawne njaw tz\u0308\u02c8iy jun awal, jaxse ju\u02c8x ntz\u0308\u02c8iy tyol Dios tuj cykilca twitz tx\u02c8otx\u02c8. Bix jaxse ju\u02c8x cyxola, jatxe tej cybintiya jjaxxix yol ti\u02c8j colbil cyey, bix el cyni\u02c8ya ti\u02c8j ka jaxxix, otzen cub cych\u02c8ixpu\u02c8na cynaabla."
                },
                "7": {
                    "verse_nr": "7",
                    "verse": "Ja tzunj ba\u02c8n xnak\u02c8tzbil lu ti\u02c8j colbil cyey, jaj xin Epafras e pon k\u02c8inte cyey. Jaxin jun wuyena tuj taak\u02c8en Cristo. N\u2011oc tak\u02c8xin weya, bix nak\u02c8ananxin cyiw tuj taak\u02c8en Dios. Ma tz\u02c8ajbenxin te jun nxela ba\u02c8n tuj ak\u02c8untl cyxola."
                },
                "8": {
                    "verse_nr": "8",
                    "verse": "Bix ma tzaj tkba\u02c8nxin weya nim n\u2011oc cyak\u02c8 niy\u02c8tl ocslal cyey, cuma at Esp\u00edritu Santo cyuyey."
                },
                "9": {
                    "verse_nr": "9",
                    "verse": "Yal weya, jatxe tej nbintiya e cyocslay Cristo, min ma cyaj nk\u02c8o\u02c8na tu\u02c8n nna\u02c8na Dios cyi\u02c8ja. Nchin kanena texin tu\u02c8n tel cyni\u02c8ya ti\u02c8j tajbilxin tu\u02c8nj cyilbila k\u02c8o\u02c8n tu\u02c8n Esp\u00edritu Santo bix tu\u02c8nj ti tten tu\u02c8n tel cyni\u02c8ya ti\u02c8j alcyej jaxxix bix alcyej \u1e8dtak\u02c8,"
                },
                "10": {
                    "verse_nr": "10",
                    "verse": "tu\u02c8ntzen t\u2011xi\u02c8 cyii\u02c8na cychunk\u02c8lala ba\u02c8nxix twitz Kaaw, tu\u02c8n ttzalajxin cyi\u02c8ja tuj cykilca nbint cyu\u02c8na. Nchin kanena texin tu\u02c8n cybinchana ba\u02c8n cye cabtl, bix tu\u02c8n tel mas cyni\u02c8ya ti\u02c8jxin."
                },
                "11": {
                    "verse_nr": "11",
                    "verse": "Nimxsen tipemalxin, bix nchin kanena texin tu\u02c8n cycywixa tu\u02c8n jawnex tipemalxin, tu\u02c8ntzen cywe\u02c8xixa tuya pasyensya bix tzalajebl oj n\u2011oc q\u02c8uixc\u02c8aj cyi\u02c8ja."
                },
                "12": {
                    "verse_nr": "12",
                    "verse": "Bix nchin kanena te Kman Dios tu\u02c8n cyk\u02c8ontiya chjonte texin tuj cyanema. Tu\u02c8nxin ma ko ch\u02c8ixpet, tu\u02c8ntzen at koclen tu\u02c8n kiik\u02c8ente kkab ctzaal tk\u02c8o\u02c8nxin te ke, ejoo\u02c8 ocslal."
                },
                "13": {
                    "verse_nr": "13",
                    "verse": "Ma ko etz tii\u02c8nxin tjak\u02c8 tcawbil taaw il, bix ma cub tk\u02c8o\u02c8nxin ejoo\u02c8 tuj tcawbil Tcwalxin, jxin Cristo n\u2011oc tak\u02c8 texin."
                },
                "14": {
                    "verse_nr": "14",
                    "verse": "Nuk tu\u02c8n tcyimlen Tcwalxin ma chjet kil bix ma cub najset."
                },
                "15": {
                    "verse_nr": "15",
                    "verse": "Ma bint kten tuya Dios tu\u02c8n tcyimlen Cristo twitz cruz - Key hermano, ja tzunj xin Tcwal Dios lu tzin techla\u02c8n te ke tii\u02c8n Dios, cuma min chic\u02c8aj Dios. Mas jawnex Tcwal Dios cyxol cykilca xjal bix at\u2011xin tibaj cykilca."
                },
                "16": {
                    "verse_nr": "16",
                    "verse": "Mas jawnexxin, cuma tu\u02c8nxin e bint cykilca at. E tbinchaxin cykilca at twitz cya\u02c8j bix cykilca at twitz tx\u02c8otx\u02c8. E tbinchaxin cykilca chic\u02c8aj bix cykilca yaa\u02c8n chic\u02c8aj. Kej nejenel aj te tuj cya\u02c8j bix alcyejtl\u2011le nchi cawen, e tbincha Tcwal Dios cykilca. Jaxin binchalte cykilca at, bix cykilca at te tajbel texin."
                },
                "17": {
                    "verse_nr": "17",
                    "verse": "E tenxin tuj tneel tej mitkna\u02c8x tbint twitz cya\u02c8j bix twitz tx\u02c8otx\u02c8, bix tu\u02c8n tipemalxin at cykilca tuj tumel. K\u02c8i\u02c8n tu\u02c8nxin cykilca at."
                },
                "18": {
                    "verse_nr": "18",
                    "verse": "Bix tisen ncawen kwi\u02c8 tibaj kxumlal, ju\u02c8tzen nejenelxin kibaj cykilca ko\u02c8 ocslal. Bix jaxin tneel xjal tu\u02c8n tjatz itz\u02c8j juntl maj tuj cyamecy te junx maj, tu\u02c8ntzen tocxin te Cawel tibaj cykilca, hasta tibaj cyamecy."
                },
                "19": {
                    "verse_nr": "19",
                    "verse": "Tzin techla\u02c8nxin tii\u02c8n Dios, cuma e tajbe Kman Dios tu\u02c8n tk\u02c8oj texin cykilca tipemal bix tnaabl Dios."
                },
                "20": {
                    "verse_nr": "20",
                    "verse": "Bix e tajbe Dios tu\u02c8n tten cykilca at twitz cya\u02c8j tuyaj cykilca at twitz tx\u02c8otx\u02c8 tuj ttz\u0308yal tuya Dios nuk tu\u02c8n Cristo. Bix tu\u02c8n tcyamecyxin twitz cruz e bint tu\u02c8n Dios tu\u02c8n tbint kten tuya Dios."
                },
                "21": {
                    "verse_nr": "21",
                    "verse": "Yaltzen cyey, nejl cycy\u02c8iy Dios. Oc cyk\u02c8oja ti\u02c8jxin tuj cyanema, bix nuk ka\u02c8 e cybinchay."
                },
                "22": {
                    "verse_nr": "22",
                    "verse": "Pero amale aj iletkey nejl, pero ja\u02c8lewe ma bint tu\u02c8n Dios tu\u02c8n tbint cytena tuyaxin. Tu\u02c8n tcyamecy Tcwalxin tej toc te xjal, chi pomela sakxix bix mintii\u02c8 cyila bix mintii\u02c8 cypalta twitzxin."
                },
                "23": {
                    "verse_nr": "23",
                    "verse": "Pero chi pomela nuk ka wi\u02c8lxix cyocslabla ti\u02c8 Cristo bix ka min cyaj cycye\u02c8yena tu\u02c8n cyayona ti\u02c8j tbanel ctzaal tk\u02c8o\u02c8n Dios cyey. Ja yol lu ti\u02c8j colbil cyey ma tz\u02c8oc cybi\u02c8na, jaxj yol nk\u02c8umj tuj cykilca twitz tx\u02c8otx\u02c8. Tu\u02c8n t\u2011xi\u02c8 npocba\u02c8na ja yol lu e tscy\u02c8o Dios inayena."
                },
                "24": {
                    "verse_nr": "24",
                    "verse": "Jun taak\u02c8en Pablo tu\u02c8n tajben cyxol ocslal - Nchin tzalaja tzalu tuj tzee\u02c8, cuma ma tak\u02c8 Dios weya tu\u02c8n tiy\u02c8x q\u02c8uixc\u02c8aj wu\u02c8na tuj taak\u02c8en Cristo. Jq\u02c8uixc\u02c8aj niy\u02c8x wu\u02c8na najben tu\u02c8n cytz\u0308\u02c8iya tuj cyocslabla, bix n\u2011el nni\u02c8ya ti\u02c8j jniy\u02c8x wu\u02c8na tuj nxumlala c\u02c8ajbel cye t\u2011xjal Cristo."
                },
                "25": {
                    "verse_nr": "25",
                    "verse": "Jweya waak\u02c8en tu\u02c8n wajbena cye t\u2011xjal Cristo, te cyey ocslal yaa\u02c8n jud\u00edo, cuma e jaw tscy\u02c8o\u02c8n Dios inayena tu\u02c8n wajbena cyej xjal yaa\u02c8n jud\u00edo. Tajxin tu\u02c8n tabij tyolxin cyu\u02c8n cykil xjal."
                },
                "26": {
                    "verse_nr": "26",
                    "verse": "Jatxe tuj tneel, e\u02c8wen ta\u02c8 ja tyolxin lu cywitz xjal. Pero ja\u02c8lewe, ma yec\u02c8aj te cyej xjal o chi oc te t\u2011xjalxin."
                },
                "27": {
                    "verse_nr": "27",
                    "verse": "E tajbexin tu\u02c8n tyeec\u02c8anxin cye t\u2011xjalxin jawnexsen jun xtalbil o baj tninc\u02c8u\u02c8nxin, tu\u02c8n ttzaj tk\u02c8o\u02c8nxin cyexin, jud\u00edole, yaa\u02c8nle jud\u00edo. Bix ja jawnex tyolxin lu e\u02c8wen ta\u02c8 nejl, pero chic\u02c8aj ja\u02c8lewe, jaj tu\u02c8n tocx Cristo tuj kanem, tu\u02c8ntzen kpon junx tuyaxin tuya Dios."
                },
                "28": {
                    "verse_nr": "28",
                    "verse": "Ju\u02c8 tzunj, nuk ti\u02c8j Cristo nchin yolena oj nxi\u02c8 nk\u02c8umena cye xjal. Nxi\u02c8 ncubsa\u02c8na nwitza cye cykil xjal tu\u02c8n cyocslan ti\u02c8jxin, bix tuj tumel nxi\u02c8 nk\u02c8o\u02c8na xnak\u02c8tzbil ti\u02c8jxin cye cykil xjal, tu\u02c8ntzen cypon tz\u02c8aklxix twitz Dios tu\u02c8nj cymojbabl cyiib tuya Cristo."
                },
                "29": {
                    "verse_nr": "29",
                    "verse": "Tu\u02c8n cypon tz\u02c8akl, nchin ak\u02c8anana cyiw. Nim n\u2011oc wipena ti\u02c8j, bix ma tzaj tk\u02c8o\u02c8n Cristo tipemal weya tu\u02c8n tbint wu\u02c8na."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Jaxte nim n\u2011oc wipena cyi\u02c8ja. Waja tz\u02c8el cyni\u02c8ya ti\u02c8j nim nchin na\u02c8na Dios cyi\u02c8ja, bix cyi\u02c8j ocslal tuj tnom te Laodicea, bix cyi\u02c8j niy\u02c8tl ocslal min cytzki\u02c8n nwitza."
                },
                "2": {
                    "verse_nr": "2",
                    "verse": "Nbint wu\u02c8na ju\u02c8wa tu\u02c8n cycywixa tu\u02c8nj cymojbabl cyiiba oj n\u2011oc cyak\u02c8 cyuyey cyey. Bix nchin na\u02c8na Dios tu\u02c8n telxix cyni\u02c8ya ti\u02c8j jjawnex tumel ma cub tninc\u02c8u\u02c8n Kman Dios. E\u02c8wen ta\u02c8 j\u2011e cub tninc\u02c8u\u02c8n Dios nejl, pero chic\u02c8aj ja\u02c8lewe, jaj tu\u02c8n cycleta tu\u02c8n Cristo."
                },
                "3": {
                    "verse_nr": "3",
                    "verse": "Jcynaabla taj tzaj tk\u02c8o\u02c8n Dios tisen jun k\u02c8inemal. Pero nuk tu\u02c8n Cristo ccyiik\u02c8ela ja k\u02c8inemal lu."
                },
                "4": {
                    "verse_nr": "4",
                    "verse": "Ma txi\u02c8 nkba\u02c8na jlu cyey tu\u02c8n mi\u02c8n chi cub tzpeta tu\u02c8nj cyeca xnak\u02c8tzbil, pero \u1e8dtak\u02c8."
                },
                "5": {
                    "verse_nr": "5",
                    "verse": "Tumelte tu\u02c8n t\u2011xi\u02c8 nk\u02c8o\u02c8na ja yol lu cyey, cuma amale mintn\u2011al kena cyxola, pero nim nchin labta cyi\u02c8ja. Pero jax nchin tzalaja cyi\u02c8ja, cuma ma nbi\u02c8ya junx ta\u02c8 cynaabla bix min ma yucch cyocslabla ti\u02c8 Cristo."
                },
                "6": {
                    "verse_nr": "6",
                    "verse": "Cuma o tz\u02c8oc ke cyc\u02c8u\u02c8ja ti\u02c8 Cristo Jes\u00fas, bix ma tz\u02c8el cyni\u02c8ya ti\u02c8j jaxin Cawel cyibaja, ju\u02c8 tzunj cxe\u02c8l cyii\u02c8na cychunk\u02c8lala tuya cynimbila ti\u02c8jxin."
                },
                "7": {
                    "verse_nr": "7",
                    "verse": "Cyiwxit ta\u02c8 cyocslabla ti\u02c8jxin, tisen jun tzee\u02c8 min yucch ka wi\u02c8lxix tloc\u02c8 tuj tx\u02c8otx\u02c8. Chi tz\u0308\u02c8iyxita tuj tyol Dios tu\u02c8nj cymojbabl cyiiba tuyaxin. C\u02c8oquel cyipena ti\u02c8j tu\u02c8n cywe\u02c8xixa tuj jxnak\u02c8tzbil jaxxix k\u02c8o\u02c8n cyey. Bix nimxix cyk\u02c8onxa chjonte te Dios."
                },
                "8": {
                    "verse_nr": "8",
                    "verse": "Jun ac\u02c8aj kchunk\u02c8lal o tzaj tk\u02c8o\u02c8n Cristo - Key ocslal, cyc\u02c8ojlanx cyiiba tu\u02c8n mi\u02c8n chi cub sbu\u02c8na, cuma at xjal cyaj tu\u02c8n cyoc lpey ti\u02c8j cyex cyxnak\u02c8tzbil. Pero mintii\u02c8 tajbel bix \u1e8dtak\u02c8 cyxnak\u02c8tzbilxin. Jt\u2011xee\u02c8 cyxnak\u02c8tzbilxin nuk cyyol xjal te ootxa bix cynaabl nuk ti\u02c8j tik\u02c8ch te twitz tx\u02c8otx\u02c8. Min tzaj cyxnak\u02c8tzbilxin ti\u02c8 Cristo."
                },
                "9": {
                    "verse_nr": "9",
                    "verse": "Chi oquel lpey nuk ti\u02c8jxin, cuma jaxin Dios. Tujx t\u2011xumlalxin at cykilca tipemal bix tnaabl Dios."
                },
                "10": {
                    "verse_nr": "10",
                    "verse": "Bix cuma at cymojbabl cyiiba tuya Cristo, tetzen junx maj ma k\u02c8oj cychunk\u02c8lala tu\u02c8n Dios. Mintii\u02c8 juntl. Yaa\u02c8ntzen tumel tu\u02c8n cyocxa tjak\u02c8 cycawbil juntl cawel, cuma ja Cristo Cawel cyibaj cykilca cawel."
                },
                "11": {
                    "verse_nr": "11",
                    "verse": "Bix mintii\u02c8 il ti\u02c8j tu\u02c8n tel keset ttz\u02c8umel twi\u02c8 cytz\u02c8albila. Nejl, cyxol aj Israel il ti\u02c8j tu\u02c8n tel keset ttz\u02c8umel twi\u02c8 cytz\u02c8albil. Pero ja\u02c8lewe, ttanem Dioskey tu\u02c8nj tel tii\u02c8n Cristo jcynaabla ka\u02c8 tej cyocslana ti\u02c8jxin."
                },
                "12": {
                    "verse_nr": "12",
                    "verse": "Tu\u02c8nj cymojbabl cyiiba tuyaxin, tisenc\u02c8a e cu\u02c8x maketkey tuyaxin tej tcyimxin. E cyim jcynaabla aj il tuyaxin. Jax tej tjatz itz\u02c8jxin juntl maj tuj cyamecy, jax tu\u02c8nj cymojbabl cyiiba tuyaxin, tisenc\u02c8a e jatz itz\u02c8jkey tuyaxin. Ma k\u02c8oj jun ac\u02c8aj cychunk\u02c8lala tu\u02c8nj cyocslana ti\u02c8 Dios, ja Dios e tyeec\u02c8a tipemal tej tjatz titz\u02c8jsa\u02c8n ja Cristo tuj cyamecy."
                },
                "13": {
                    "verse_nr": "13",
                    "verse": "Nejl, tisen cyimnekey tuj twitz Dios, cuma e cybinchay il bix cuma yaa\u02c8n t\u2011xjal Dioskey. Pero ja\u02c8lewe, ma tak\u02c8 Dios cychunk\u02c8lala tu\u02c8nj cymojbabl cyiiba tuya Cristo, bix ma cub tnajsa\u02c8nxin cykilca cyila."
                },
                "14": {
                    "verse_nr": "14",
                    "verse": "Nejl, e tkba ley il ti\u02c8j tu\u02c8n kcyim te junx maj, tu\u02c8n tchjet kc\u02c8asben te Dios tu\u02c8n tlaj kil. Pero ja\u02c8lewe, ma tkba Dios mintii\u02c8tl kc\u02c8asben, cuma el tii\u02c8nxin kc\u02c8asben bix aj tk\u02c8o\u02c8nxin tibaj Cristo, tu\u02c8ntzen tchjet tu\u02c8n Cristo twitz cruz."
                },
                "15": {
                    "verse_nr": "15",
                    "verse": "Bix tej tjatz titz\u02c8jsa\u02c8nxin ja Cristo juntl maj tuj cyamecy, el tii\u02c8nxin tipemal taaw il bix cyipemal cykil biman. E tzaj cych\u02c8ixew cywitz cykilca at tuj cya\u02c8j bix entera twitz tx\u02c8otx\u02c8 tej t\u2011xcyexin cyibaj tu\u02c8nj tjatzlen itz\u02c8j Cristo."
                },
                "16": {
                    "verse_nr": "16",
                    "verse": "Ju\u02c8 tzunj, mi\u02c8n txi\u02c8 cyk\u02c8o\u02c8na amle\u02c8n cyej xjal cyaj tu\u02c8n cynimana jley te ootxa tzin tkba\u02c8n alcyej ba\u02c8n tu\u02c8n t\u2011xi\u02c8 cywaa\u02c8na, bix alcyej ba\u02c8n tu\u02c8n t\u2011xi\u02c8 cyc\u02c8a\u02c8na, bix alcyekej nink\u02c8ij il ti\u02c8j tu\u02c8n cyiy\u02c8santey, bix alcyej k\u02c8ij xjan tuj xjaw il ti\u02c8j tu\u02c8n cynimana, bix tu\u02c8n cynimana jk\u02c8ij te ajlabl."
                },
                "17": {
                    "verse_nr": "17",
                    "verse": "Tisen n\u2011ocx nejl tipemal jun xjal tuj jaa\u02c8 twitz, kej ley te ootxa lu ajben nuk tisen jun xlequemal tej at tulel. Pero ma pon baj twi\u02c8 c\u02c8ajbela nuk te techel, cuma ma tzul jttxuylal, ja Cristo."
                },
                "18": {
                    "verse_nr": "18",
                    "verse": "Mi\u02c8n tz\u02c8oc cybi\u02c8na kej xjal tzin cykba\u02c8n min pon cyyola tuya Dios. Mas ba\u02c8n tneel ju\u02c8 cxe\u02c8l cye \u00e1ngel, tz\u0308ike, tu\u02c8n cyyeec\u02c8ana ka maanskey. Tzin cykba\u02c8nxin o tzaj tk\u02c8o\u02c8n Dios jun yec\u02c8bil tuj cywitziy\u02c8xin, bix ju\u02c8 tzunj at cyoclenxin tuj cywitzxin tu\u02c8n cycawenxin cyibaja. Pero mintii\u02c8 cyoclenxin, cuma jnche\u02c8x lpexin ti\u02c8j, nuk ja cynaablxin ka\u02c8 nkbante."
                },
                "19": {
                    "verse_nr": "19",
                    "verse": "Tisen o chi el tx\u02c8omet\u2011xin ti\u02c8 t\u2011xnak\u02c8tzbil Cristo. Q\u02c8uelel cyni\u02c8ya ti\u02c8j ma tz\u0308\u02c8iy jun xumlalbaj bix ttzyun tiib cyu\u02c8n tyakayil nuk o\u02c8cx ka min ma tz\u02c8el tx\u02c8omet ti\u02c8 twi\u02c8. Jax ju\u02c8x ejoo\u02c8. Tisen kwi\u02c8 ja Cristo, bix ejoo\u02c8 ocslal tisen tocslabl Cristo. Ko tz\u0308\u02c8iyal tuj kocslabl tisen taj Dios bix ko temel junx nuk o\u02c8cx ka min ma ko el tx\u02c8omet ti\u02c8j t\u2011xnak\u02c8tzbil Cristo."
                },
                "20": {
                    "verse_nr": "20",
                    "verse": "Ma cyim cynaabla ka\u02c8 tuya Cristo, bix mintii\u02c8 il ti\u02c8j tu\u02c8n cyxi\u02c8 lpey ti\u02c8j cynaabl xjal te twitz tx\u02c8otx\u02c8 tu\u02c8n cyela ba\u02c8n twitz Dios. Ju\u02c8 tzunj, \u00bftikentzen nxi\u02c8 cyii\u02c8na cychunk\u02c8lala tisenc\u02c8a tjak\u02c8x ley te twitz tx\u02c8otx\u02c8key?"
                },
                "21": {
                    "verse_nr": "21",
                    "verse": "Oj t\u2011xi\u02c8 cykba\u02c8n xjal: \u201cMi\u02c8n txi\u02c8 cywaa\u02c8na jlu. Mi\u02c8n txi\u02c8 cyniy\u02c8be\u02c8na jlu. Mi\u02c8n tz\u02c8oc cymco\u02c8na jlu. Xjan kej lu,\u201d tz\u0308ike \u00bftiken nchi cuyana cyuya?"
                },
                "22": {
                    "verse_nr": "22",
                    "verse": "Min tz\u02c8ajben kej waabj bix kej c\u02c8aabj lu tu\u02c8n tcnet cychunk\u02c8lala te junx maj, cuma oj cyajben kej lu cye xjal, n\u2011el baj cyipen. Nuk cyxnak\u02c8tzbil xjal kej ley ti\u02c8j alcyej tu\u02c8n t\u2011xi\u02c8 cywaa\u02c8na bix alcyej tu\u02c8n t\u2011xi\u02c8 cyc\u02c8a\u02c8na."
                },
                "23": {
                    "verse_nr": "23",
                    "verse": "Tuj cywitza, cyeca kej ley lu. Nchi yolen ti\u02c8j alcyej costumbre tu\u02c8n tbint cyu\u02c8na tu\u02c8n cyela ba\u02c8n twitz Dios, bix nchi k\u02c8on tumel ti\u02c8j ti tu\u02c8n tbint cyu\u02c8na tu\u02c8n cyyeec\u02c8an cyiiba cywitz xjal ka maanskey, bix nchi xnak\u02c8tzan il ti\u02c8j tu\u02c8n toc cyk\u02c8o\u02c8na castiwa cye cyxumlala. Pero amale ba\u02c8nt tcye\u02c8yenc cyxnak\u02c8tzbil, pero mintii\u02c8 c\u02c8ajbel tu\u02c8n cytzakpeta ti\u02c8j tajbil cynaabla ka\u02c8."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Key ocslal, cuma e jatz itz\u02c8j Cristo juntl maj tuj cyamecy, jax ju\u02c8x cyey, tu\u02c8nj cymojbabl cyiiba tuyaxin, o chi jatza tuyaxin tuya jun ac\u02c8aj cychunk\u02c8lala. Ju\u02c8 tzunj, cyk\u02c8o\u02c8nc cyc\u02c8u\u02c8ja ti\u02c8 Cristo tuj cya\u02c8j, jaa\u02c8 k\u02c8uklexin tuj tmank\u02c8ab Dios."
                },
                "2": {
                    "verse_nr": "2",
                    "verse": "Chi jyona alcye taj Dios. Mi\u02c8n tz\u02c8oc cyk\u02c8o\u02c8na tajbel o\u02c8cx jat te twitz tx\u02c8otx\u02c8,"
                },
                "3": {
                    "verse_nr": "3",
                    "verse": "cuma ejee\u02c8y tisen jun cyimne ma tzakpet ti\u02c8j tik\u02c8ch at twitz tx\u02c8otx\u02c8. At cychunk\u02c8lala tuya Cristo. Bix cychunk\u02c8lala ac\u02c8aj tuya Cristo, yaa\u02c8n chic\u02c8aj ja\u02c8lewe, cuma e\u02c8wen Cristo tuya Dios."
                },
                "4": {
                    "verse_nr": "4",
                    "verse": "Jaxin K\u02c8ol cychunk\u02c8lala te junx maj, bix oj tyeec\u02c8anxin tiibxin juntl maj, cchic\u02c8ajaxeltzen ka jawnexsenxin, bix chi temela tuyaxin oj tcawenxin."
                },
                "5": {
                    "verse_nr": "5",
                    "verse": "Jun ootxa kchunk\u02c8lal bix jun ac\u02c8aj kchunk\u02c8lal - Ju\u02c8 tzunj, oj taj cyxumlala jka\u02c8, cybyom tzuna ja tajbil lu. Tisen tzunj, ka taj cyxumlala tu\u02c8n cyjyona pajbaj, mi\u02c8n cyak\u02c8a amle\u02c8n te cyxumlala. Mi\u02c8n chi jaw meltz\u02c8aja xinak tuya xinak, xuuj tuya xuuj. Mi\u02c8n nuk tz\u02c8oc tak\u02c8 xuuj te xinak, bixse xuuj ti\u02c8 xinak. Mi\u02c8n tz\u02c8oc cybi\u02c8na cyxumlala oj taj jcyachbila yaa\u02c8n tumel. Bix mi\u02c8n tz\u02c8oc cyk\u02c8a\u02c8bena tik\u02c8ch at, cuma oj cyaja tik\u02c8ch at, bix yaa\u02c8n Dios, tisenc\u02c8a nchi nimana cywitz sant."
                },
                "6": {
                    "verse_nr": "6",
                    "verse": "Mi\u02c8n chi binchana kej il lu, cuma ctzaal tk\u02c8o\u02c8n Dios castiwa cyibaj kej xjal nbint cyu\u02c8n ju\u02c8wa."
                },
                "7": {
                    "verse_nr": "7",
                    "verse": "Nejl, tej aj ilkey, e bint kej il lu cyu\u02c8na."
                },
                "8": {
                    "verse_nr": "8",
                    "verse": "Pero ja\u02c8lewe, ocslalkey. Ju\u02c8 tzunj, cyk\u02c8o\u02c8ncja kej il lu. Mi\u02c8n tzaj cyk\u02c8oja. Mi\u02c8n chi k\u02c8ojla cyi\u02c8 xjal. Cybajsanc\u02c8aja cyiic\u02c8bila cyi\u02c8 xjal. Mi\u02c8n chi yolena ka\u02c8 cyi\u02c8j xjal, bix mi\u02c8n tz\u02c8oc cyk\u02c8o\u02c8na xmucchbil cye xjal. Mi\u02c8n txi\u02c8 cykba\u02c8na tz\u02c8il yol."
                },
                "9": {
                    "verse_nr": "9",
                    "verse": "Bix mi\u02c8ntl chi \u1e8dtak\u02c8ena cyxola, cuma ma chi ela tjak\u02c8 tcawbil cynaabla ka\u02c8 nuk taj tu\u02c8n tbint ka\u02c8 cyu\u02c8na."
                },
                "10": {
                    "verse_nr": "10",
                    "verse": "Ma k\u02c8oj jun ac\u02c8aj cynaabla e bint tu\u02c8n Dios, bix cyak\u02c8anan Dios tu\u02c8n toc ja ac\u02c8aj cynaabla lu junx tuyaj texxin tnaabl, tu\u02c8ntzen telxix cyni\u02c8ya ti\u02c8jxin."
                },
                "11": {
                    "verse_nr": "11",
                    "verse": "Bix cuma at jun ac\u02c8aj cynaabla, yaa\u02c8ntzen il ti\u02c8j ka aj griegokey bix ka yaa\u02c8n aj griegokey. Jud\u00edo lokey, yaa\u02c8nle jud\u00edokey, jun wikxitl\u2011le xjalkey, ajnintzle xjalkey, tjak\u02c8le tcawbil juntl xjal ete\u02c8y, cawel lokey, yaa\u02c8n il ti\u02c8j. Nuk o\u02c8cx ja te Cristo il ti\u02c8j. Bix jaxin at cyuya cykil ocslal."
                },
                "12": {
                    "verse_nr": "12",
                    "verse": "At jun ac\u02c8aj cynaabla. T\u2011xjal Dioskey bix sakxixkey bix n\u2011oc cyak\u02c8a te Dios. Ju\u02c8 tzunj il ti\u02c8j chi yeec\u02c8ala cyanema cyi\u02c8 juntl, bix tu\u02c8n cyk\u02c8ona xtalbil cye juntl, bix tu\u02c8n mi\u02c8n jaw cyniman cyiiba, sino tu\u02c8n t\u2011xi\u02c8 cyii\u02c8na jun cynaabla maans, bix tu\u02c8n tten cypasensyey."
                },
                "13": {
                    "verse_nr": "13",
                    "verse": "Tziy\u02c8x cyu\u02c8na cyxolxa oj at cypaltela. Oj nbinchan jun ocslal jun ka\u02c8 cyi\u02c8ja, cynajsam til. Tisen te junx maj ma cub tnajsa\u02c8n Cristo cyila, jax ju\u02c8x cyey, cynajsam cyil juntl ocslal."
                },
                "14": {
                    "verse_nr": "14",
                    "verse": "Bix mas il ti\u02c8j twitzj cykilca, jaj tu\u02c8n toc cyak\u02c8 cyiiba cyey, cuma tu\u02c8n tk\u02c8ak\u02c8bil cyc\u02c8u\u02c8ja ctemel cymojbabl cyiiba."
                },
                "15": {
                    "verse_nr": "15",
                    "verse": "Cyk\u02c8onx cyiiba tu\u02c8n cytena tuj ttz\u0308yal tuya cykil ocslal, cuma e tscy\u02c8o Dios ejee\u02c8y tu\u02c8n cytena junx. Bix cyk\u02c8onx chjonte te Dios."
                },
                "16": {
                    "verse_nr": "16",
                    "verse": "Cyk\u02c8o\u02c8nc cyipena ti\u02c8j tu\u02c8n tnojxsen cyanema tuya xnak\u02c8tzbil ti\u02c8 Cristo. Tu\u02c8n tbint jlu, cyxnak\u02c8tzam tyol Dios cyxolxa tuya cynaabla, bix cyk\u02c8onx cynaabla cyxolxa. Bix oj cybitzena ti\u02c8 salmo bix ti\u02c8 bitz bix ti\u02c8 tyol Dios, chi bitzela tuya nim chjonte te Dios tuj cyanema."
                },
                "17": {
                    "verse_nr": "17",
                    "verse": "Bix cykilcaj ncub cybincha\u02c8na bix nxi\u02c8 cykba\u02c8na, cybinchama tisenc\u02c8a tyolel Kaaw Jes\u00faskey. Bix cyk\u02c8onxa chjonte te Kman Dios tu\u02c8nxin."
                },
                "18": {
                    "verse_nr": "18",
                    "verse": "Ti tten tnaabl jun ocslal cyxol xjal - Key xuuj, cxe\u02c8l cyyeec\u02c8ana cynimbila twitz cychmila, cuma ocslalkey, bix ju\u02c8 taj Kaaw."
                },
                "19": {
                    "verse_nr": "19",
                    "verse": "Key xinak, c\u02c8oquel cyak\u02c8 cyxu\u02c8la cyey. Mi\u02c8n chi yolena cyiw cyexuj."
                },
                "20": {
                    "verse_nr": "20",
                    "verse": "Yaltzen cyey cwal, cxe\u02c8l cybi\u02c8na cymana bix cytxuy tuj cykilca, cuma ntzalaj Dios cyi\u02c8ja oj nchi nimana cymana bix cytxuy."
                },
                "21": {
                    "verse_nr": "21",
                    "verse": "Yaltzen cyey mambaj bix txuybaj, mi\u02c8n tz\u02c8oc cyilena cycwala ka mintii\u02c8 ka\u02c8 ma bint cyu\u02c8nk\u02c8a, tu\u02c8ntzen mi\u02c8n baj cyc\u02c8u\u02c8jk\u02c8a."
                },
                "22": {
                    "verse_nr": "22",
                    "verse": "Key ak\u02c8anal, cxe\u02c8l cybi\u02c8na taaw cyaak\u02c8ena twitz tx\u02c8otx\u02c8 tuj cykilca. Chi ak\u02c8anala tuj tumel yaa\u02c8n nuk o\u02c8cx oj at cypatr\u00f3na te cyey\u02c8lte cyey, sino sey\u02c8x chi ak\u02c8anala, bix tuya cykil cyc\u02c8u\u02c8ja. Chi ak\u02c8ananx yaa\u02c8n nuk tu\u02c8n cyela ba\u02c8n cywitz cypatr\u00f3na, sino tu\u02c8n t\u2011xi\u02c8 cyyeec\u02c8ana cynimbila twitz Dios."
                },
                "23": {
                    "verse_nr": "23",
                    "verse": "Cykilcaj ak\u02c8untl nbint cyu\u02c8na, cybinchama tuya cykil cyc\u02c8u\u02c8ja, tisenxsen nchi ak\u02c8anana tuya Kaaw bix yaa\u02c8n nuk jaj nchi ak\u02c8anana cyuya cypatr\u00f3na."
                },
                "24": {
                    "verse_nr": "24",
                    "verse": "Amale mint tzin cyk\u02c8o\u02c8n cypatr\u00f3na jun cykaba, pero chi ak\u02c8anana ba\u02c8n, cuma cytzki\u02c8ntla ctzaal tk\u02c8o\u02c8n Kaaw jun ba\u02c8n cychojbila te t\u2011xel jcyajbela. Ja Kaaw Cristo jxjal nchi ajbena te."
                },
                "25": {
                    "verse_nr": "25",
                    "verse": "Pero kej xjal ma chi binchan ka\u02c8 tuj cyaak\u02c8en, ccyiik\u02c8eltzen jun cycastiwa tu\u02c8n Cristo. Tuj twitzxin min\u2011al jun xjal mas nintzaj twitz juntl oj t\u2011xi\u02c8 tcye\u02c8yenxin cyaak\u02c8en xjal."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Key taaw ak\u02c8untl, cyk\u02c8onx jun twi\u02c8 cyc\u02c8u\u02c8j cy\u2011ak\u02c8anala jiquen, tu\u02c8ntzen ba\u02c8n tuj twitz Dios, bix ka ba\u02c8n ak\u02c8analke, jun twi\u02c8 cyc\u02c8u\u02c8j ba\u02c8n, cuma cyuyaxa ete\u02c8y tjak\u02c8 tcawbil cypatr\u00f3na tuj cya\u02c8j, jaj Dios nxi\u02c8 cyeyente cyey ka ma chi binchana cye cy\u2011ak\u02c8anala tuj tumel."
                },
                "2": {
                    "verse_nr": "2",
                    "verse": "Key ocslal tuj Colosas, mi\u02c8n cyaj cyk\u02c8o\u02c8na tu\u02c8n cyna\u02c8na Dios. Bix chi ximala oj cyna\u02c8na Dios, bix tuya chjonte texin."
                },
                "3": {
                    "verse_nr": "3",
                    "verse": "Bix chi na\u02c8na Dios wi\u02c8ja, tu\u02c8n ttzaj tk\u02c8o\u02c8nxin amle\u02c8n weya tu\u02c8n t\u2011xi\u02c8 nk\u02c8umena jxnak\u02c8tzbil ti\u02c8 Cristo, jaj yol e\u02c8wen ta\u02c8 nejl pero chic\u02c8aj tu\u02c8n Dios ja\u02c8lewe. Ntiina tuj tzee\u02c8 cuma e nk\u02c8umena nejl."
                },
                "4": {
                    "verse_nr": "4",
                    "verse": "Ju\u02c8 tzunj, chi na\u02c8na Dios wi\u02c8ja, tu\u02c8n tchic\u02c8ajax ja xnak\u02c8tzbil lu wu\u02c8na, cuma ja weja waak\u02c8en."
                },
                "5": {
                    "verse_nr": "5",
                    "verse": "Cxe\u02c8l cyii\u02c8na cychunk\u02c8lala tuya cynaabla cywitzj xjal min ma chi ocslan ti\u02c8 Cristo. Cyjyonx amle\u02c8n tu\u02c8n cybinchana jun ba\u02c8n te cyexin."
                },
                "6": {
                    "verse_nr": "6",
                    "verse": "Tisen tzin tk\u02c8o\u02c8n atz\u02c8en ttz\u0308yal ti\u02c8 waabj, tenxit cyyola tuj ttz\u0308yal, tu\u02c8ntzen cynak\u02c8eta ti\u02c8j tu\u02c8n taj cytzak\u02c8be\u02c8na te juun xjal tuj tumel."
                },
                "7": {
                    "verse_nr": "7",
                    "verse": "Jun k\u02c8olbebl tu\u02c8n Pablo cyuya ke tuya cye ocslal aj Colosas - Yaltzen weya tzalu, cxe\u02c8l ttx\u02c8olba\u02c8n jxin T\u00edquico ti ntena cyey. Nim n\u2011oc tak\u02c8xin weya, bix n\u2011oc ke nc\u02c8u\u02c8ja ti\u02c8jxin tuj ak\u02c8untl. Junx nko ak\u02c8anana tuj taak\u02c8en Kaaw."
                },
                "8": {
                    "verse_nr": "8",
                    "verse": "Nxi\u02c8 nchk\u02c8o\u02c8na jaxin cyuyey tu\u02c8n tel tniy\u02c8xin ti\u02c8j ti cytena, bix tu\u02c8n tcywix cyc\u02c8u\u02c8ja tu\u02c8nxin."
                },
                "9": {
                    "verse_nr": "9",
                    "verse": "Jax ju\u02c8x nxi\u02c8 nsma\u02c8na jxin On\u00e9simo tuyaxin. Aj cytanema ja On\u00e9simo, bix at nim tk\u02c8ak\u02c8bil nc\u02c8u\u02c8ja ti\u02c8jxin. Nim ma tz\u02c8ajbenxin weya. Cxe\u02c8l cyk\u02c8umenxin cyca\u02c8belxin cyey cykilcaj nbaj tzalu."
                },
                "10": {
                    "verse_nr": "10",
                    "verse": "At Aristarco tuj tzee\u02c8 wuyena, bix nxi\u02c8 tk\u02c8o\u02c8nxin jun k\u02c8olbebl te cyey. Jax ju\u02c8x nxi\u02c8 tk\u02c8o\u02c8n Marcos jun k\u02c8olbebl te cyey. Tcwal titz\u02c8en tman Bernab\u00e9xin. N\u2011ul tuj cyc\u02c8u\u02c8ja j\u2011e xi\u02c8 nkba\u02c8na cyey tu\u02c8n tbint cyu\u02c8na ka ma ponxin cyuyey. Cyk\u02c8imxin tuya cykil cyc\u02c8u\u02c8ja."
                },
                "11": {
                    "verse_nr": "11",
                    "verse": "Jax ju\u02c8x junxin Jes\u00fas, juntl tbixin Justo, nxi\u02c8 tk\u02c8o\u02c8n jun k\u02c8olbebl te cyey. Cyxol kej ocslal n\u2011onen wi\u02c8ja ja\u02c8lewe tuj waak\u02c8ena tzalu ti\u02c8j tu\u02c8n ttz\u0308\u02c8iy tcawbil Dios, o\u02c8cx kej oxe xjal lu aj jud\u00edoke. Nim ma nimset nc\u02c8u\u02c8ja cyu\u02c8nxin."
                },
                "12": {
                    "verse_nr": "12",
                    "verse": "Nxi\u02c8 tk\u02c8o\u02c8n jxin Epafras jun k\u02c8olbebl te cyey. Aj cytanema jaxin, bix jun t\u2011ak\u02c8anal Cristoxin. Nim nna\u02c8nxin Dios cyi\u02c8ja, tu\u02c8n cyk\u02c8on cyiiba ti\u02c8j tajbil Dios, bix tu\u02c8n cywe\u02c8xixa tuj cyocslabla."
                },
                "13": {
                    "verse_nr": "13",
                    "verse": "Jax wu\u02c8na, nim nchin labta cyi\u02c8ja, bix cyi\u02c8j kej ocslal cyuj tnom te Laodicea bix te Hier\u00e1polis."
                },
                "14": {
                    "verse_nr": "14",
                    "verse": "Jax ju\u02c8x nxi\u02c8 tk\u02c8olbe\u02c8n jxin Lucas ejee\u02c8y, jaj xin k\u02c8anel n\u2011oc tak\u02c8 weya. Bix nxi\u02c8 tk\u02c8o\u02c8n jxin Demas jun k\u02c8olbebl te cyey."
                },
                "15": {
                    "verse_nr": "15",
                    "verse": "Cyk\u02c8onxa jun nk\u02c8olbebla te cyej ocslal najlke tuj Laodicea. Bix cyk\u02c8onxa jun nk\u02c8olbebla te Ninfas bix te cyej ocslal nchi chmet tuj tjaxuj."
                },
                "16": {
                    "verse_nr": "16",
                    "verse": "Najsama, oj tbaj cys\u0308i\u02c8na ja u\u02c8j lu cyxola, cysmanxa cye ocslal tuj Laodicea, tu\u02c8ntzen tjaw cys\u0308i\u02c8nxin cyxolxin. Jax waja tu\u02c8n tjaw cys\u0308i\u02c8na j\u2011u\u02c8j nxi\u02c8 nsma\u02c8na cye ocslal tuj Laodicea."
                },
                "17": {
                    "verse_nr": "17",
                    "verse": "Cykbanxa ja nyola lu tej xin Arquipo: \u201cK\u02c8o\u02c8nc tc\u02c8u\u02c8ja ti\u02c8j tu\u02c8n tpon baj jtaak\u02c8ena ma k\u02c8oj tey tuj taak\u02c8en Kaaw,\u201d tz\u0308i cybela texin."
                },
                "18": {
                    "verse_nr": "18",
                    "verse": "Inayena, Pablo, nxi\u02c8 nk\u02c8o\u02c8na jun nk\u02c8olbebla te cyey, pero yaa\u02c8n jun ntz\u02c8i\u02c8bila ncub tz\u02c8i\u02c8bente, sino inayena tu\u02c8nx nk\u02c8aba. Chi na\u02c8na Dios wi\u02c8ja, cuma tuj tzee\u02c8 ntiiniya. Tenxit t\u2011xtalbil Dios cyuyey. O\u02c8cx nyolja."
                }
            }
        }
    }
}