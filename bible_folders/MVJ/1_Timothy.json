{
    "version": "MVJ",
    "book_name": "1 Timothy",
    "book_nr": "54",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tneel u\u02c8j e xi\u02c8 ttz\u02c8i\u02c8ben Pablo te Timoteo - Jun k\u02c8olbebl tu\u02c8n ap\u00f3stol Pablo te Timoteo - Inayena, Pablo, ma cub ntz\u02c8i\u02c8bena ja u\u02c8j lu te tey, Timoteo, cuma inayena sma\u02c8n tu\u02c8n Jes\u00fas te tyolel tu\u02c8n tajwalel Dios, Co\u02c8pl ke, bix tu\u02c8n tajwalel Kaaw Jes\u00fas, Scy\u02c8o\u02c8n tu\u02c8n Dios, jaj xin k\u02c8uklec kc\u02c8u\u02c8j ti\u02c8j."
                },
                "2": {
                    "verse_nr": "2",
                    "verse": "Timoteo, jay tisen jun ncwal, cuma k\u02c8uklecxix tc\u02c8u\u02c8ja ti\u02c8 Jes\u00fas. Wajtzen tu\u02c8n ttzaj t\u2011xtalbil Dios tibaja, bix nuket tzaj k\u02c8a\u02c8ben tc\u02c8u\u02c8jxin ti\u02c8ja, bix tente tuj ttz\u0308yal tu\u02c8n Kman Dios bix tu\u02c8n Kaaw Jes\u00fas."
                },
                "3": {
                    "verse_nr": "3",
                    "verse": "Tej tkbante Pablo tu\u02c8n mi\u02c8n t\u2011xi\u02c8 cybi\u02c8n ocslal cyyol xnak\u02c8tzal nic\u02c8bil yol - At\u2011xe k\u02c8ij tej nxi\u02c8ya tuj tx\u02c8otx\u02c8 te Macedonia. Tzulc\u02c8atzen tuj tc\u02c8u\u02c8ja oc ncubsa\u02c8n nwitz tey tu\u02c8n tcyaja tuj tnom te Efeso. Ncubtzen ntz\u02c8i\u02c8ben ja u\u02c8j lu tey tu\u02c8n toc tilel tu\u02c8na tu\u02c8nx tcyaja te cawel cyibaj xjal tuj tja Dios tuj Efeso, cuma cyxol xjal tuj tja Dios at xjal nxnak\u02c8tzan nic\u02c8bil yol. Wajtzen jay cawen cyibaj xjal tu\u02c8n tbaj twi\u02c8 jnic\u02c8bil yola."
                },
                "4": {
                    "verse_nr": "4",
                    "verse": "Cawenxsen kej xjala tu\u02c8n mi\u02c8n tz\u02c8oc cyxnak\u02c8tza\u02c8n cypocbal ootxa xjal o baj cyniq\u02c8uen, cuma nuk nic\u02c8bil yol, nuk k\u02c8oj tzin tjyo\u02c8n, bix min pon baj twi\u02c8, bix nuk amle\u02c8n nxi\u02c8 tii\u02c8n. Jaxitle at amle\u02c8n cyi\u02c8 xjal te tja Dios te xnak\u02c8tzalec jaxxix tyol Dios, bix tu\u02c8n toc ke cyc\u02c8u\u02c8j xjal ti\u02c8jxin."
                },
                "5": {
                    "verse_nr": "5",
                    "verse": "Nxi\u02c8tzen nkba\u02c8n tey ju\u02c8wa jaj tu\u02c8n toc tak\u02c8 jun xjal cye ocslal tu\u02c8n cykil cyanem, bix tu\u02c8ntzen toc tak\u02c8 cye, il ti\u02c8j ctzaal tkba\u02c8n cyanem, il ti\u02c8j ctzaal itz\u02c8j ti\u02c8 jun cynaabl ba\u02c8n, bix jaxxix cyu\u02c8n ka k\u02c8uklec cyc\u02c8u\u02c8j ti\u02c8 Dios."
                },
                "6": {
                    "verse_nr": "6",
                    "verse": "Pero kej xjal nchi xnak\u02c8tzan ti\u02c8j jnic\u02c8bil yola, lastimxse, cuma kej yol nbaj cyxnak\u02c8tza\u02c8n cye xjal, yaa\u02c8n ju\u02c8 n\u2011ocatle, sino nuk ncub meltz\u02c8ajtl cyyol te mintii\u02c8 ba\u02c8n tajbe\u02c8na."
                },
                "7": {
                    "verse_nr": "7",
                    "verse": "Nuk ja n\u2011oc tak\u02c8 cyej tu\u02c8n cyoc te nmak xnak\u02c8tzal tley Mois\u00e9s, bix nke cyc\u02c8u\u02c8j tu\u02c8n cyyol, pero min tz\u02c8el cyniy\u02c8 ti\u02c8j ti nxi\u02c8 cyyolen."
                },
                "8": {
                    "verse_nr": "8",
                    "verse": "Ktzki\u02c8nte ka ba\u02c8nte tley Mois\u00e9s, pero ka ma tz\u02c8ajben tuj tajbel\u2011lel tisex o tzaj tk\u02c8o\u02c8n Dios."
                },
                "9": {
                    "verse_nr": "9",
                    "verse": "Tcublen bintte tley Mois\u00e9s yaa\u02c8n te cye cyej xjal nuk jaj ba\u02c8n ncub cybinchen. E cub bintte ley te tzuybel cyej xjal aj il. Ejee\u02c8tzen aj ilj yuwin, bix xool cynaabl, te cyej sbu\u02c8n, bix xsunkej xjal min cybi Dios bix min cybi ti jilel jxjan, cyej xjal ncub byonte cyman bix cytxu, cykilca kej byol,"
                },
                "10": {
                    "verse_nr": "10",
                    "verse": "te cyej xjal at cypaj, bix te cyej xinak nchi jaw meltz\u02c8aj tuya juntl xinak bix te cyej xuuj nchi jaw meltz\u02c8aj tuya juntl xuuj, te cyej tzyul xjal te q\u02c8ueybil te juntl wik, te cyej \u1e8dtak\u02c8, bix xsunkej \u1e8dtak\u02c8 tstiwa n\u2011oc cyniq\u02c8uen ka jax cyu\u02c8n twitz Dios, bix xsunkej xjal ncub cybinchen tik\u02c8chtl jilel tka\u02c8yel tuj tley Dios."
                },
                "11": {
                    "verse_nr": "11",
                    "verse": "Oj nxi\u02c8 nkba\u02c8na jba\u02c8n tpocbal Jes\u00fas, jxin oc k\u02c8onte wajwalela te kbalte cye xjal, bixse n\u2011el cyniy\u02c8 xjal ti\u02c8 cyil."
                },
                "12": {
                    "verse_nr": "12",
                    "verse": "Tej t\u2011xi\u02c8 tk\u02c8o\u02c8n Pablo chjonte te Kaaw Jes\u00fas - Nxi\u02c8 nk\u02c8o\u02c8na chjonte te Kaaw Jes\u00fas, cuma o tzaj tk\u02c8o\u02c8n wipemala tu\u02c8n npanteya tuj waak\u02c8ena, bix cuma ma ke tc\u02c8u\u02c8jxin wi\u02c8ja, bix ma chin k\u02c8oja te wajbelela."
                },
                "13": {
                    "verse_nr": "13",
                    "verse": "Cykil ma bint tu\u02c8nxin wi\u02c8ja, bix jaj o tz\u02c8oc nk\u02c8o\u02c8na q\u02c8uixc\u02c8aj te Jes\u00fas tuya nyola, bix e njoy ke ocslal lepch ti\u02c8 Jes\u00fas te biybil bix te pjetel. Pero te Kaaw Jes\u00fas e tenx texin tanem we wi\u02c8j, cuma weya mintkna\u02c8x woca te ocslal, bix min el nni\u02c8ya ti\u02c8j ti jilel e cub nbinchena, cuma e\u02c8la tuj nwitza ba\u02c8n ncub nbinchena twitz Dios, bix min el nni\u02c8ya ti\u02c8j ka ja Jes\u00fas Dios."
                },
                "14": {
                    "verse_nr": "14",
                    "verse": "Amale otket tz\u02c8oc nbinchena ti\u02c8jxin, pero nimx t\u2011xtalbilxin e tzaj wibaja. Ju\u02c8 tzunj n\u2011oca wocsla\u02c8n Jes\u00fas, bix n\u2011ocx tak\u02c8xin we."
                },
                "15": {
                    "verse_nr": "15",
                    "verse": "At jun tyol jilj cykil xjal ba\u02c8n toc ebinte. Nbyan cyjulu: \u201cUl Jes\u00fas twitz tx\u02c8otx\u02c8 te co\u02c8pl cyej aj il,\u201d tz\u0308i tyol jilj. Cyxoltzen aj il, inayena mas aj il."
                },
                "16": {
                    "verse_nr": "16",
                    "verse": "Bix amale inayentwe mas aj il cywitz aj il, pero te Jes\u00fas e tzaj tyeec\u02c8a texin tanemxin wi\u02c8j, tu\u02c8n toc tyeec\u02c8axin ka min jaa\u02c8 ba\u02c8n toca baj tc\u02c8u\u02c8jxin. Bix tu\u02c8ntzen nim tc\u02c8u\u02c8jxin wi\u02c8ja, matzen cub tk\u02c8o\u02c8nxin jun techlal cywitzj xjal at tu\u02c8n cyocslan te Jes\u00fas alcye k\u02c8ij bix ccyiik\u02c8eltzen cychunk\u02c8lal te junx maj."
                },
                "17": {
                    "verse_nr": "17",
                    "verse": "Ju\u02c8 tzunj knimac\u02c8atzen Dios, cuma jaxin Cawel, mintii\u02c8 titz\u02c8jlenxin bix mi\u02c8n cyimxin, bix mlay baj twi\u02c8 tu\u02c8nxin, bix mi nuketpe chic\u02c8ajax Dios, bix nuk jac\u02c8axin junx maj iy\u02c8na tilbil ti\u02c8j. Nukettzen jac\u02c8axin s\u0308\u2011ij bix na\u02c8j te junx maj."
                },
                "18": {
                    "verse_nr": "18",
                    "verse": "Ja\u02c8lewe, Timoteo, wey ncwala, ja tzuna o tz\u02c8oc k\u02c8o\u02c8n ti\u02c8j te xnak\u02c8tzal tyol Dios cyu\u02c8n tij tajwilel tja Dios. Yaltzen ja\u02c8lewe inayentzen chin oquel k\u02c8onte taak\u02c8ena. K\u02c8imtzen tuya cykil tc\u02c8u\u02c8ja. K\u02c8o\u02c8nc nim tipena te bajsalc\u02c8a twi\u02c8j nic\u02c8bil xnak\u02c8tza\u02c8n. K\u02c8o\u02c8nc tipena ti\u02c8j taak\u02c8ena lu cyiw, tisen oj nk\u02c8ojl jun soldado tuj k\u02c8oj."
                },
                "19": {
                    "verse_nr": "19",
                    "verse": "C\u02c8ojlam tiiba ti\u02c8j tajbela, bix ti\u02c8j ncub tbinchena. Ba\u02c8nx tc\u02c8u\u02c8ja ti\u02c8 Dios, bix tc\u02c8ojla\u02c8xa tnaabla. At cabtl xjal min txi\u02c8 cyc\u02c8u\u02c8j ti\u02c8 cynaabl. Ju\u02c8 tzunj o txa\u02c8 tz\u02c8ak cyanem ti\u02c8 Dios."
                },
                "20": {
                    "verse_nr": "20",
                    "verse": "Ju\u02c8tzen e baj cye Himeneo bixse Alejandro. Ejee\u02c8 tzunja weya o chin na\u02c8n Dios cyi\u02c8j tu\u02c8n tcuyante Dios tu\u02c8n cyoc tuj cawbil tu\u02c8n taaw il, Satan\u00e1s, tu\u02c8n tul tuj cyc\u02c8u\u02c8j tu\u02c8n mi\u02c8n baj cyyasen Kman Dios."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Jun xnak\u02c8tzbil ti\u02c8j ti tten tu\u02c8n kna\u02c8n Dios - Nkba\u02c8xsen tey ti ctemela tuj tja Dios. Tneelxixsen cxe\u02c8l nkba\u02c8n tey tu\u02c8n t\u2011xi\u02c8 tkba\u02c8na cye xjal cxe\u02c8lxix cycubsa\u02c8n cywitz te Dios ti\u02c8 cabtl xjal, yaa\u02c8n nuk ti\u02c8jc\u02c8a cna\u02c8la Dios, bix cxe\u02c8l cyk\u02c8o\u02c8n chjonte te Dios ti\u02c8j tik\u02c8ch tzin tk\u02c8o\u02c8n Dios te cykil xjal."
                },
                "2": {
                    "verse_nr": "2",
                    "verse": "Bix cxe\u02c8l cykanen te Dios cyibaj xjal cawel bix cykilca kej tocsen cyajwalel, tu\u02c8ntzen tbint cycawen, tu\u02c8ntzen kten tuj ttz\u0308yal bix tuj txubtx, tu\u02c8ntzen kcub yut\u02c8e twitz Dios."
                },
                "3": {
                    "verse_nr": "3",
                    "verse": "Jatzente ba\u02c8nja, bix ba\u02c8ntzen tuj twitz Dios, Clol ke."
                },
                "4": {
                    "verse_nr": "4",
                    "verse": "Bix taj tzunxin tu\u02c8n cykil xjal clet tuj tk\u02c8ab il, bix tu\u02c8n tel cyniy\u02c8 ti\u02c8j alcyej jaxxix, yaa\u02c8n nuk ejoo\u02c8c\u02c8a."
                },
                "5": {
                    "verse_nr": "5",
                    "verse": "Junxte Dios at, bix junxte xjal at te mojbalec cye xjal tuya Dios. Ja Jes\u00fas, Scy\u02c8o\u02c8n tu\u02c8n Dios,"
                },
                "6": {
                    "verse_nr": "6",
                    "verse": "cuma tej tpon tumel jaxte Jes\u00fas e xi\u02c8 k\u02c8onte tiib tuj cyamecy tu\u02c8n tclet cykil xjal tuj tk\u02c8ab il. Tej mintkna\u02c8x tpon tumel tu\u02c8n tcyim Jes\u00fas, min cytzki\u02c8n xjal ka taj Dios tu\u02c8n cyclet cykil xjal tuj il."
                },
                "7": {
                    "verse_nr": "7",
                    "verse": "Ejee\u02c8tzen cye yol jlu jaxxix, bix jawnex, bix ke cyej yol lu yaa\u02c8n nuk te cye kej xjal jud\u00edo, sino te cykil xjal twitz tx\u02c8otx\u02c8. Bix tu\u02c8ntzen tkbaj ja yola te cykil xjal, otzen chin oc tch\u02c8iquen Dios te tsanjel bix te tyolel Jes\u00fas. Jwe nxi\u02c8 nkba\u02c8na jaxte, yaa\u02c8n \u1e8dtak\u02c8bilte."
                },
                "8": {
                    "verse_nr": "8",
                    "verse": "Yaltzen ja\u02c8lewe wajtzen nuket jak\u02c8ch chi cwa\u02c8 ten xinak na\u02c8l Dios. Pero wajwe chi na\u02c8lxix xinak Dios tuya jun cyanem sakxix, yaa\u02c8n nchi k\u02c8ojl."
                },
                "9": {
                    "verse_nr": "9",
                    "verse": "Bix kej xuuj, tu\u02c8n cybaj bint tuya cyxbalen, pero tujxix tumel, yaa\u02c8n te cynimbil cyiib cywitz xjal. Bix mi\u02c8n txi\u02c8 cyii\u02c8n nim amle\u02c8n te tbinchaj cyiib, tu\u02c8n tbaj xebat cywi\u02c8, tu\u02c8n tocx tuj cy\u1e8dquin, ma cycwenchj te oro ma te perla, bix ma nintzaj cyxbalen."
                },
                "10": {
                    "verse_nr": "10",
                    "verse": "Tetzen t\u2011xelj amle\u02c8n cxe\u02c8l tii\u02c8nj tbinchaj cyiib, ja tzunj tu\u02c8n tbintl jtbanel cyu\u02c8n. Bix jatzen te ba\u02c8nj te cyej xuuj cyaj chi nimante Dios."
                },
                "11": {
                    "verse_nr": "11",
                    "verse": "Kej xuuj, oj cyxi\u02c8 tuj tja Dios, c\u02c8oquelxix cybi\u02c8n, bix nuk chi cwel yut\u02c8e, yaa\u02c8n cwel cyyeec\u02c8an cyiib ka cutzen ba\u02c8n cyu\u02c8n."
                },
                "12": {
                    "verse_nr": "12",
                    "verse": "Ncy\u02c8iwa tu\u02c8n tel tii\u02c8n xuuj tipemal xinak tuj xnak\u02c8tza\u02c8n, bix ncy\u02c8iwa tu\u02c8n cycawen xuuj cyibaj xinak. Cuma ca\u02c8ba tten."
                },
                "13": {
                    "verse_nr": "13",
                    "verse": "Tneel, cuma ja te Ad\u00e1n, xinak, e cub tbinchen Dios nejl. Tcabxitltzen tcub bintte Eva, xuuj."
                },
                "14": {
                    "verse_nr": "14",
                    "verse": "Tcabtzen, jatzen xuuj e jkonte tbe il, cuma ja te xuuj e cub yajlet tu\u02c8n Satan\u00e1s, yaa\u02c8nte Ad\u00e1n."
                },
                "15": {
                    "verse_nr": "15",
                    "verse": "Ju\u02c8 tzunj, e xa\u02c8 k\u02c8o\u02c8n cye xuuj cycastiwa tu\u02c8n toc cytz\u0308\u02c8is\u0308ente cye cyal. Pero amale e k\u02c8ojet cycastiwa, chi cletel, ka juchxix cyc\u02c8u\u02c8j ti\u02c8 Dios, ka tu\u02c8n cykil cyanem, bix ka sakxix cyanem."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Ti ctemel tchunk\u02c8lal jun taj tz\u02c8oc te ninc\u02c8ul ti\u02c8j tuj tja Dios - O kbaj al jun taj tz\u02c8oc tk\u02c8a\u02c8ben te ninc\u02c8ul ti\u02c8j ma te cawel cyibaj xjal tuj tja Dios, ba\u02c8nte. Ba\u02c8n tocxte,"
                },
                "2": {
                    "verse_nr": "2",
                    "verse": "pero al ma tz\u02c8oc te ninc\u02c8ul ti\u02c8j tuj tja Dios, tu\u02c8n mi\u02c8n yolj cyu\u02c8n xjal. Cwelxix ten tuj tbanel tuya junx t\u2011xu\u02c8l, bix cxe\u02c8l tii\u02c8n jun tchunk\u02c8lal nuk yalnix, bix cxe\u02c8lxix tbisen ti\u02c8j, ba\u02c8ntzen tbi\u02c8nc cyu\u02c8n xjal bix tcuyan tu\u02c8n twutan jun xjal tja, bix ba\u02c8nxix te xnak\u02c8tzal cyxol xjal."
                },
                "3": {
                    "verse_nr": "3",
                    "verse": "Jun cawel tuj tja Dios mintii\u02c8 tu\u02c8n toc te bola, mitetpe jyol k\u02c8oj, bix mitetpe lmolec xjal ti\u02c8j te taj. Yaa\u02c8ntzen ju\u02c8 ctemela, sino jun xinak mixbenxix k\u02c8ojl, jun xinak ba\u02c8n chewsan k\u02c8oj cyxol xjal, bix mitetpe tziy\u02c8 tuj tc\u02c8u\u02c8j nuk te cambl pwak."
                },
                "4": {
                    "verse_nr": "4",
                    "verse": "Cbinelxix tninc\u02c8un tuj tja, bix ebil ke tcwal."
                },
                "5": {
                    "verse_nr": "5",
                    "verse": "Cuma ka jun xjal mixben ninc\u02c8un tex tja, jey\u02c8, \u00bftitzen tse\u02c8 tu\u02c8n tbint tninc\u02c8un tuj tja Dios?"
                },
                "6": {
                    "verse_nr": "6",
                    "verse": "Jxjal ma tz\u02c8oc te tajwilel tja Dios, yaa\u02c8nt loj jun maantk tzke toclen te ocslal, cuma ch\u02c8innch\u02c8e axse q\u02c8uelela tuj twitz ma taj tuya cubsaj witzbaj, bix cwelx tz\u02c8ak, tisex tcublen tz\u02c8ak Satan\u00e1s tuj cya\u02c8j bix ocxin te taaw il."
                },
                "7": {
                    "verse_nr": "7",
                    "verse": "Bix jax il ti\u02c8j cwel ten tuya jun tnaabl ba\u02c8n cyuyaj xjal yaa\u02c8n ocslal, tu\u02c8n mi\u02c8n jaw ikj yol ti\u02c8 tja Dios cyu\u02c8n xjal. Jatzen tc\u02c8o\u02c8bel bimanj, tu\u02c8n tel iiq\u02c8uet tyol tajwilel tja Dios."
                },
                "8": {
                    "verse_nr": "8",
                    "verse": "Ti ctemel tchunk\u02c8lal jun di\u00e1cono - Jaxse ju\u02c8x kej onlte tajwilel tja Dios, cybi\u02c8xix ch\u02c8in. Mi\u02c8n chi cub tz\u02c8ak tuj cyyol cywitz xjal, bix mitetpe tu\u02c8n cyoc bola, bix jax mitetpe tu\u02c8n cycaman pwak tuj tka\u02c8yel."
                },
                "9": {
                    "verse_nr": "9",
                    "verse": "Bix cwelxix cyc\u02c8u\u02c8n tyol Dios tisec\u02c8ax tten ttzajlen tk\u02c8o\u02c8n Dios, cuma cytzki\u02c8nxixa ka jax tyol Dios."
                },
                "10": {
                    "verse_nr": "10",
                    "verse": "Ba\u02c8n cyniy\u02c8bet jxjala nejl ka ba\u02c8nke te onel. Katzen mintii\u02c8 jun cyka\u02c8yel, ba\u02c8ntzen cyajben te onl tajwiyel."
                },
                "11": {
                    "verse_nr": "11",
                    "verse": "Jaxse ju\u02c8x kej xuuj onl tajwilel, ba\u02c8nx chi cwel ten, yaa\u02c8n tu\u02c8n cycub ten xtz\u02c8iml yol, mitetpe tu\u02c8n cycub ten balk\u02c8ajel ma iken yol, sino nukxix yalnix ti\u02c8 cynaabl, bix ba\u02c8nxix toc ke cyc\u02c8u\u02c8j xjal cyi\u02c8j."
                },
                "12": {
                    "verse_nr": "12",
                    "verse": "Jun onl tajwilel tja Dios c\u02c8oquelxix nuk te tchmil junx xuuj, bix cbinelxix tninc\u02c8un ke tcwal bix tik\u02c8ch te tuj tja."
                },
                "13": {
                    "verse_nr": "13",
                    "verse": "Kej onel nbint\u2011xix cyaak\u02c8en cyu\u02c8n tuj tja Dios, ejee\u02c8 tzunj a cyanem xjal cyi\u02c8j, bix k\u02c8uklxix cyc\u02c8u\u02c8j oj nchi ak\u02c8 yolel ti\u02c8 cyocslabl ti\u02c8 Jes\u00fas cyuya xjal."
                },
                "14": {
                    "verse_nr": "14",
                    "verse": "Jun kocslabl o tzaj tk\u02c8o\u02c8n Dios nimxse t\u2011xi\u02c8len - Xi\u02c8man wu\u02c8na tu\u02c8n nxi\u02c8 naja cyey\u02c8l tey, pero ncubtzen ntz\u02c8i\u02c8bena ja u\u02c8j lu tey"
                },
                "15": {
                    "verse_nr": "15",
                    "verse": "yaa\u02c8n ka nchin tzyetc\u02c8a, cuma wajtzen ttzki\u02c8ntla ti ctemela cynaabl jxjal te tja Dios, cuma te tja Dios te te Dios i\u02c8tz, bix cuma ejee\u02c8cye xjal te tja Dios iklte bix c\u02c8ojlal tej jax tyol Dios."
                },
                "16": {
                    "verse_nr": "16",
                    "verse": "Jatzen jax tyol Dios, jkocslabl, o tzaj tk\u02c8o\u02c8n Dios, ma\u02c8xse t\u2011xi\u02c8len, tisen toc tu\u02c8nj bitz: \u201cOc Dios te xjal, Jes\u00fas. E cub tyeec\u02c8an Esp\u00edritu Santo ka ja Jes\u00fas Scy\u02c8o\u02c8n tu\u02c8n Dios, bix cykilj e bint tu\u02c8n Jes\u00fas ba\u02c8nxse e\u02c8la. Axse e\u02c8laxin tuj cywitz tsanjel Dios. Bix ex tpocbalxin tuj cykil yol twitz tx\u02c8otx\u02c8. Bix oc cyocsla\u02c8n nim xjal jaxin. Bix e k\u02c8iijxin tuj cya\u02c8j juntl maj,\u201d tz\u0308i bitz."
                }
            }
        },
        "4": {
            "chapter_nr": "4",
            "chapter": {
                "1": {
                    "verse_nr": "1",
                    "verse": "Nim xjal q\u02c8uelel tpa\u02c8n tiib tanem ti\u02c8 tyol Dios - Pero tzinenxix tcyaj tuj chic\u02c8aj tu\u02c8n Esp\u00edritu Santo ka cyuj k\u02c8ij chi ul nim xjal q\u02c8uelel tpa\u02c8n tiib tanem ti\u02c8 tyol Dios. Ju\u02c8 chi xe\u02c8l lpetl ti\u02c8 cyxnak\u02c8atz jxjal lepch cyxnak\u02c8atz cyi\u02c8j xewbaj yajlal bix ma bimanj."
                },
                "2": {
                    "verse_nr": "2",
                    "verse": "Kej xjal chi cwel ten xnak\u02c8tzal cyej cynic\u02c8bil biman, ejee\u02c8tzen xjalj junx maj \u1e8dtak\u02c8. Nimxse cy\u1e8dtak\u02c8bil ya tzpetpajninxtltzen cynaabl."
                },
                "3": {
                    "verse_nr": "3",
                    "verse": "Ja tzunkej xjal ju\u02c8 ba\u02c8n cyu\u02c8na cycy\u02c8itltzen chi oc maje xinak tuya cyxu\u02c8l, bix n\u2011octzen cyxnak\u02c8tza\u02c8n cye xjal ka at juun wik waabj mixben tniy\u02c8bej. Pero o cub tbincha\u02c8nte Dios cykil wik waabj cye tcwalxin tu\u02c8n t\u2011xi\u02c8 cywaa\u02c8n, bix tu\u02c8n toc chjonte te Dios ti\u02c8j."
                },
                "4": {
                    "verse_nr": "4",
                    "verse": "Cykil tej e cub tbinchen Dios, ba\u02c8nte. Ju\u02c8 tzunj mintii\u02c8 ch\u02c8in ba\u02c8n tel cyxoo\u02c8n xjal, sino ccyiik\u02c8elxix tu\u02c8n t\u2011xtalbil Dios."
                },
                "5": {
                    "verse_nr": "5",
                    "verse": "Tu\u02c8n tna\u02c8j Dios ti\u02c8 waabj, n\u2011eltzen cyniy\u02c8 xjal ti\u02c8j ka ja Dios k\u02c8oltzte, bix cuma ju\u02c8 toc tu\u02c8n Dios. Bix ka o tzaj tk\u02c8o\u02c8n Dios, cykiltzen ba\u02c8n, yaa\u02c8n nuk alcyexte ba\u02c8n."
                },
                "6": {
                    "verse_nr": "6",
                    "verse": "Jun tbanel xnak\u02c8tzal tu\u02c8n tajben te Jes\u00fas - Xnak\u02c8tza\u02c8nc tzunja lu cye ocslal tu\u02c8ntzen jay ba\u02c8n tajben te Jes\u00fas. Tisenj waabj tzin tk\u02c8o\u02c8n tipen kchu\u02c8l, ju\u02c8xse tzin tk\u02c8o\u02c8n tyol Dios tipemal kanem. K\u02c8o\u02c8ncxixsen tc\u02c8u\u02c8ja ti\u02c8j."
                },
                "7": {
                    "verse_nr": "7",
                    "verse": "Pero mi\u02c8n txi\u02c8 tc\u02c8u\u02c8ja ti\u02c8j tpocbal cyu\u02c8nj \u1e8dtak\u02c8 xjala, a te tbi\u02c8nc pero na\u02c8c yol. Yaa\u02c8ntzen ju\u02c8wa, sino xnak\u02c8tzam tiiba tu\u02c8ntzen tnimena Dios."
                },
                "8": {
                    "verse_nr": "8",
                    "verse": "Alj ma baj t\u2011xnak\u02c8tza\u02c8n tu\u02c8n tkinpaj tchu\u02c8l, ba\u02c8nte, pero nuk te twitz tx\u02c8otx\u02c8 teja. Pero tej tu\u02c8n tbaj t\u2011xnak\u02c8tzan tiiba ti\u02c8 tyol Dios, yaa\u02c8n nuk te twitz tx\u02c8otx\u02c8 teja, sino te junx maj."
                },
                "9": {
                    "verse_nr": "9",
                    "verse": "Jaxxix tej we ma txi\u02c8 nkba\u02c8na, bix cykilcakey ba\u02c8n toc ebinte."
                },
                "10": {
                    "verse_nr": "10",
                    "verse": "N\u2011oc kipen tuya kyol tu\u02c8n cyco\u02c8pj xjal tuj cyil. Nko ak\u02c8anantzen bix niy\u02c8x ku\u02c8n cuma ktzki\u02c8n i\u02c8tzte Dios jaa\u02c8 ma tz\u02c8oca ke kc\u02c8u\u02c8j. Ja tzunxin C\u02c8ojlal cykil xjal, bix tzin tco\u02c8paxin kej xjal ocslal te tyolxin."
                },
                "11": {
                    "verse_nr": "11",
                    "verse": "Jayle tzunj yol lu ccawel bix cxnak\u02c8tzal tu\u02c8na."
                },
                "12": {
                    "verse_nr": "12",
                    "verse": "Amale cwalxita, pero tc\u02c8ojla\u02c8 tiiba tu\u02c8n mi\u02c8n tz\u02c8el xe\u02c8ta, sino cwelxix tk\u02c8o\u02c8na jun techlal ba\u02c8nxix cywitz ocslal tuya tnaabla te yolel, tuyaxix jun tbey jiquen, bix tuya ba\u02c8n tanema cyi\u02c8 xjal, bix juch tc\u02c8u\u02c8ja ti\u02c8 Dios, bix sakxix jun tnaabla."
                },
                "13": {
                    "verse_nr": "13",
                    "verse": "Jooc\u02c8tzen nchin ponwe, tenctzen te s\u0308\u2011ilwe tyol Dios tuj u\u02c8j tuj tja Dios, bix te nimsalec cyc\u02c8u\u02c8j ocslal, bix te xnak\u02c8tzaleccye."
                },
                "14": {
                    "verse_nr": "14",
                    "verse": "Timoteo, mi\u02c8n tz\u02c8el tuj tc\u02c8u\u02c8ja ka tu\u02c8n t\u2011xjik\u02c8ben Dios e yolenke tyolel Dios tibaja bix e cub cyk\u02c8o\u02c8n tij xjal cawel tuj tja Dios cyk\u02c8ab tibaja tu\u02c8n toc tajwalela te xnak\u02c8tzal tyol Dios cye xjal."
                },
                "15": {
                    "verse_nr": "15",
                    "verse": "Junx maj k\u02c8o\u02c8nc tc\u02c8u\u02c8ja ti\u02c8j, tu\u02c8ntzen toc cycye\u02c8yen xjal jay ka xi\u02c8nen t\u2011xi\u02c8y tuya Dios."
                },
                "16": {
                    "verse_nr": "16",
                    "verse": "C\u02c8ojlam tiiba, bix c\u02c8ojlam ti nbaj t\u2011xnak\u02c8tza\u02c8na, bix cwelxix we\u02c8y twitz tixja jilel. Katzen ma bint ju\u02c8wa, bix ka cuyan tey tu\u02c8n tu\u02c8n t\u2011xi\u02c8 tkba\u02c8na jyol te co\u02c8pbil, bix cmeltz\u02c8ajel te co\u02c8pbil cyej xjal ma tz\u02c8oc ebinte tey. Ju\u02c8tzen ctemela tey, yaa\u02c8ntzen tu\u02c8ntl tey ka min \u1e8di co\u02c8pj xjal tuj tk\u02c8ab il."
                }
            }
        },
        "5": {
            "chapter_nr": "5",
            "chapter": {
                "1": {
                    "verse_nr": "1",
                    "verse": "Jba\u02c8n tu\u02c8n kbinchante cyi\u02c8j mastl ocslal - Cwalxa. Ju\u02c8 tzunj oj tcub tilen jun tij til, mi\u02c8n tz\u02c8oc tilena. Chebe cxe\u02c8l tkba\u02c8na te tisen tmana. Bix kej xjal cwalx, ju\u02c8 chi tse\u02c8y tisen jun te tjay."
                },
                "2": {
                    "verse_nr": "2",
                    "verse": "C\u02c8oquel tc\u02c8ojla\u02c8na kej xuj tij tisex ttxuy. Bix kej txin cwalx, tisen jun taneba. Mi\u02c8n tz\u02c8oc tena chilsalec cyetxin."
                },
                "3": {
                    "verse_nr": "3",
                    "verse": "Yal tzunkej xuuj viuda, ka jaxxix ka viudakexuj, bix min\u2011al ba\u02c8n toc c\u02c8ojlancye, ke xjaltzen te tja Dios ba\u02c8n toc c\u02c8ojlancye."
                },
                "4": {
                    "verse_nr": "4",
                    "verse": "Pero ka at viuda at tal bix ma at ke tchman, entonces cyna\u02c8xixse cwal bix cbineltzen cyu\u02c8n tu\u02c8n toc cyc\u02c8ojla\u02c8n cytxu ma cyyaa\u02c8, tu\u02c8ntzen tchjet tz\u0308\u02c8is\u0308bencye tu\u02c8n cytxu. Ja tzunja ba\u02c8n tuj twitz Dios."
                },
                "5": {
                    "verse_nr": "5",
                    "verse": "Ka jun xuuj viuda jaxxix ka viuda, min\u2011alx jun i\u02c8tztlte, bix nuk Dios tzin tyo\u02c8nxuj tu\u02c8n tcyajlal, bix min cyaj tna\u02c8nxuj Dios te k\u02c8ijl bix te koniyan tu\u02c8n tcyajlal, ba\u02c8ntzen toc cyc\u02c8ojla\u02c8n xjal te tja Dios jaxuj."
                },
                "6": {
                    "verse_nr": "6",
                    "verse": "Pero jun viuda nuk n\u2011extl tk\u02c8ij te jyoj titlte taj ma nuk tik\u02c8chtl tzin tlok\u02c8o\u02c8n ti\u02c8 pwak, jatzen viudaj mixben tc\u02c8ojlaj tu\u02c8n tja Dios."
                },
                "7": {
                    "verse_nr": "7",
                    "verse": "Kbanxse cykil ja lu cye xjal tu\u02c8ntzen tbint cyu\u02c8n, tu\u02c8ntzen min\u2011al yolen cyi\u02c8 xjal."
                },
                "8": {
                    "verse_nr": "8",
                    "verse": "Cuma alj ocslal min tz\u02c8oc tc\u02c8ojla\u02c8n ke te tja, mix nbina tu\u02c8n tisej te Dios taj, bix masxse iy\u02c8nan twitz jun xjal yaa\u02c8n ocslal, cuma n\u2011ocxtlpe cyc\u02c8ojla\u02c8ncye ke te cyja."
                },
                "9": {
                    "verse_nr": "9",
                    "verse": "T\u2011xoltzen tajlal cybi jxuj viuda nchi onj tu\u02c8n tja Dios, nuk o\u02c8cxc\u02c8a kej xuj te oxc\u02c8al jnabk\u02c8i ma masj, bix ba\u02c8nx otk chi cub tenxuj tuya junx cychmilxuj."
                },
                "10": {
                    "verse_nr": "10",
                    "verse": "Ja tloj jun viuda itzki\u02c8n twitz tu\u02c8nj ba\u02c8n o cub tbinche, tisen tzunj: ka ba\u02c8nxix o tz\u02c8oc ttz\u0308\u02c8is\u0308en ke tal, ka ba\u02c8n tnaabl cyuyaj xjal e pon tja, ka o tz\u02c8oc tc\u02c8ojla\u02c8n tuya cykil tc\u02c8u\u02c8j kej xjal ocslal, ka o tz\u02c8oc tc\u02c8ojla\u02c8n kej xjal tuj tcyajlal e tema, bix ma ti jileltl tbanel o bint cyu\u02c8n."
                },
                "11": {
                    "verse_nr": "11",
                    "verse": "Pero yaltzen cyej xuj viuda cwalx, mi\u02c8n tz\u02c8oc tk\u02c8o\u02c8n ke xuja te tajlal, cuma la\u02c8 ti taj cyc\u02c8u\u02c8jxuj, cwel cybinchexuj. Chebetzen ccyajbe\u02c8xuj cychmilxuj juntl maj. Cwatzen oj tel cypa\u02c8n cyiibxuj tuj cyaak\u02c8enxuj tuj tja Dios,"
                },
                "12": {
                    "verse_nr": "12",
                    "verse": "ya otktzen chi cub tz\u02c8akxuj tuj cyyolxuj twitz Dios."
                },
                "13": {
                    "verse_nr": "13",
                    "verse": "Bix juntl, nuk nchi iy\u02c8 ttzii\u02c8 jaa\u02c8, bix tzin cyiik\u02c8en cy\u02c8ajel, bix yaa\u02c8ntzen nuk nchi oc te cy\u02c8aj, sino tuyaxe xtz\u02c8iml yolke, bix n\u2011ocx cyk\u02c8on cyiib te cawel cyxol xjal, te kbalecx tej yol yaa\u02c8n tumel tu\u02c8n tocx cykba\u02c8n."
                },
                "14": {
                    "verse_nr": "14",
                    "verse": "Ju\u02c8 tzunj we tuj nwitz tu\u02c8n cymaje kej xuuj viuda cwalx juntl maj, e tten cyal, bix e toc cyc\u02c8ojla\u02c8n cyja. Katzen ma bint cyu\u02c8nj xuuj viuda ju\u02c8wa, mintzentii\u02c8 ba\u02c8n t\u2011xi\u02c8 cyyolen xjal ti\u02c8 tja Dios."
                },
                "15": {
                    "verse_nr": "15",
                    "verse": "Nxi\u02c8 nkba\u02c8na ja lu cuma at xuuj viuda o cub binchen tej tka\u02c8yel, o tz\u02c8oc cybi\u02c8n tyol taaw il, Satan\u00e1s."
                },
                "16": {
                    "verse_nr": "16",
                    "verse": "Na\u02c8mc\u02c8atzen ka at jun najaj xjal ocslal, bix at jun viuda tuj tja, il ti\u02c8j c\u02c8oquel tonen, tu\u02c8ntzen mi\u02c8n tz\u02c8oc tiken tja Dios, sictzen ba\u02c8n toc tonen tja Dios kej viuda jaxxix min jaa\u02c8 ba\u02c8n cyoca itz\u02c8j."
                },
                "17": {
                    "verse_nr": "17",
                    "verse": "Kej xjal tij tajwilel nbinxix tninc\u02c8un tja Dios, ba\u02c8nxixsen cyoc ocslet bix cyoc c\u02c8ojlet, bix ejee\u02c8xixj xin tocsen cyaak\u02c8en te kbal tyol Dios bix te xnak\u02c8tzal, cuma ncyaj cyk\u02c8o\u02c8nxin cyaak\u02c8enxin tu\u02c8n tyol Dios."
                },
                "18": {
                    "verse_nr": "18",
                    "verse": "Ju\u02c8tzen toc tu\u02c8n tyol Dios tuj k\u02c8anak stament cyjulu: \u201cMi\u02c8n tz\u02c8oc tk\u02c8o\u02c8na tzuybil ttzi junjil boys ka npjunjil triwa, tu\u02c8n ba\u02c8n twaa\u02c8njil, tu\u02c8n at tipenjil te ak\u02c8anal.\u201d Bix juntl: \u201cTej xjal ak\u02c8anal atte tumel tu\u02c8n tchjet,\u201d tz\u0308i tyol Dios."
                },
                "19": {
                    "verse_nr": "19",
                    "verse": "Mi\u02c8n tz\u02c8oc tbi\u02c8na til jun xjal tij tajwilel tja Dios ka min\u2011al ca\u02c8ba ma oxe te tstiwa ti\u02c8j."
                },
                "20": {
                    "verse_nr": "20",
                    "verse": "Pero cyej xjal tajwilel tja Dios otk chic\u02c8ajax otk chi cub tz\u02c8ak tuj cyil, il ti\u02c8j cxe\u02c8l tkba\u02c8na te cywitz cykil xjal tu\u02c8n toc ttz\u0308i cyi\u02c8j."
                },
                "21": {
                    "verse_nr": "21",
                    "verse": "Twitz Dios, twitz Kaaw Jes\u00fas, bix cywitz tsanjel Dios tuj cya\u02c8j, cxe\u02c8lxix nkba\u02c8n tey tu\u02c8n tbint jma txi\u02c8 nkba\u02c8n tey, bix mi\u02c8n tz\u02c8oc tcye\u02c8yena ka mas nintzaj jun twitz juntl."
                },
                "22": {
                    "verse_nr": "22",
                    "verse": "Tu\u02c8n toc jun xjal te tajwilel tja Dios, chebe cxe\u02c8l tjyo\u02c8na. Mi\u02c8n tz\u02c8oc tk\u02c8o\u02c8n naja. Ka ma tz\u02c8oc tk\u02c8o\u02c8na jun xjal te tajwilel tja Dios, bix cchic\u02c8ajaxel jxjala ka at nim til, tisec\u02c8atzen ba\u02c8n tilj xjala tuj twitza. Mi\u02c8n tz\u02c8ocx tk\u02c8on tiiba tjak\u02c8j luwe."
                },
                "23": {
                    "verse_nr": "23",
                    "verse": "Timoteo, nukx yaaba. Ju\u02c8 tzunj yaa\u02c8n nuk a\u02c8 cxe\u02c8l tc\u02c8a\u02c8na, sino tuyax ch\u02c8in vino tu\u02c8n tiy\u02c8 tchyonel tc\u02c8u\u02c8ja."
                },
                "24": {
                    "verse_nr": "24",
                    "verse": "At xjal ncub bint til tuj chic\u02c8aj, bix cykil xjal itzkilte ka maxe cwel baj twi\u02c8 stis twitz Dios. Bix at xjal ncub bint til tuj ewjel. Pero tixja tten ti\u02c8j, cjawel chic\u02c8ajax oj tcub bajset twi\u02c8 stis twitz Dios."
                },
                "25": {
                    "verse_nr": "25",
                    "verse": "Jaxse ju\u02c8x ttena, jba\u02c8n ncub cybinchen xjal, chic\u02c8ajte. Bix amale atet tbanel taak\u02c8en ncub tbinchen jun xjal tuj ewjel, mlayx bint tewj te junx maj. Ju\u02c8 tzunj mi\u02c8n baj bint naj tu\u02c8na ti\u02c8 tnaabl jun xjal."
                }
            }
        },
        "6": {
            "chapter_nr": "6",
            "chapter": {
                "1": {
                    "verse_nr": "1",
                    "verse": "Kej ocslal nchi ak\u02c8anancx tjak\u02c8 tcawbil cypatr\u00f3n, ba\u02c8nxix toc cybi\u02c8n tyol tpatr\u00f3n. Mi\u02c8n chi oc te cy\u02c8aj. Cycuyaxix cyaak\u02c8en, tu\u02c8ntzen mi\u02c8n txi\u02c8 na\u02c8n tbi Dios bix tu\u02c8ntzen mi\u02c8n txi\u02c8 na\u02c8n kxnak\u02c8atz cyu\u02c8n xjal."
                },
                "2": {
                    "verse_nr": "2",
                    "verse": "Bix ka at jun ocslal nak\u02c8ana\u02c8ncx tuya jun tpatr\u00f3n ocslal, c\u02c8oquelx tbi\u02c8n xina tisen jun cawel. Masx c\u02c8oquel tilel tu\u02c8na tuyaxin twitz tuya junxin yaa\u02c8n ocslal, cuma alj nk\u02c8inte tkbel jtaak\u02c8ena jax ocslal, bix n\u2011oc tak\u02c8 te Dios. Bix xnak\u02c8tzanx bix kbanx xsunja lu cye xjal."
                },
                "3": {
                    "verse_nr": "3",
                    "verse": "Ba\u02c8n tu\u02c8n t\u2011xi\u02c8 kniman Dios bix tu\u02c8n ktzalaj ti\u02c8j ntzaj tk\u02c8o\u02c8n ke - Attzen xjal nyeec\u02c8an juntl wik xnak\u02c8atz. Axse tbi\u02c8nc cyxnak\u02c8atz, pero yaa\u02c8n junx tten cyyol tuyaj xnak\u02c8atz nxi\u02c8 k\u02c8inte ke te niml Dios, bix yaa\u02c8n ba\u02c8n tten cyyol tuya tyol Kaaw Jes\u00fas."
                },
                "4": {
                    "verse_nr": "4",
                    "verse": "Nuk n\u2011oc cyk\u02c8on cyiib jxjala te nintzaj, bix min tz\u02c8el cyniy\u02c8 ti\u02c8j tixix ttenj jax yol. Nuk nchi jyon jaa\u02c8 q\u02c8ueletza jun k\u02c8oj. Ti\u02c8j tzunja n\u2011etza itz\u02c8j xchi\u02c8len c\u02c8u\u02c8j, k\u02c8oj, cyakwusaj xjal, ic\u02c8bil twitz xjal,"
                },
                "5": {
                    "verse_nr": "5",
                    "verse": "bix k\u02c8oj min pon baj twi\u02c8. Alj ma cub xnak\u02c8tzante cyej nic\u02c8bil xnak\u02c8atz, junxse maj otk tzpet ya min tz\u02c8eltl cyniy\u02c8 ti\u02c8j alcyej jax, bix n\u2011e\u02c8latzen tuj cywitz nuk te cambl pwak ocslabl ti\u02c8 Dios. Cyimeltzen cyiiba cyi\u02c8j xjala."
                },
                "6": {
                    "verse_nr": "6",
                    "verse": "Jaxte ju\u02c8 tewa. Te kocslabl ti\u02c8 Dios tbeyel xtalbilte, pero la\u02c8 alj ntzalaj tuyaj ch\u02c8in ncnet tu\u02c8n,"
                },
                "7": {
                    "verse_nr": "7",
                    "verse": "cuma mintii\u02c8te k\u02c8i\u02c8n ku\u02c8n ktzaj twitz ja tx\u02c8otx\u02c8a, bix mintii\u02c8te ba\u02c8n taj kii\u02c8n."
                },
                "8": {
                    "verse_nr": "8",
                    "verse": "Nuk ka at ch\u02c8in ba\u02c8n t\u2011xi\u02c8 kwaa\u02c8n bix tu\u02c8n toc ch\u02c8in ki\u02c8j, ya ba\u02c8ntze tkete kc\u02c8u\u02c8j."
                },
                "9": {
                    "verse_nr": "9",
                    "verse": "Yal tzunkej cyaj chi oc k\u02c8inan, mintzen cycol cyiib twitzj tka\u02c8yel ncub jlet cywitz. Tu\u02c8ntzen nuk tik\u02c8ch cyaj nchi cwa\u02c8 tz\u02c8ak tuj c\u02c8o\u02c8bil, ja c\u02c8o\u02c8bilj tbanel n\u2011el tuj cyc\u02c8u\u02c8j, bix nche\u02c8x tuj il."
                },
                "10": {
                    "verse_nr": "10",
                    "verse": "Tej nuk pwak n\u2011oc tak\u02c8, jatzen tloq\u02c8uel nim wik tka\u02c8yel. At juun xjal nuk tu\u02c8n cyk\u02c8a\u02c8bentz ti\u02c8 pwak o tzpet cyanem ti\u02c8 Dios, bix tzin cynojsa\u02c8n cychunk\u02c8lal tuya nim bisbajil."
                },
                "11": {
                    "verse_nr": "11",
                    "verse": "Ti tten tu\u02c8n t\u2011xi\u02c8 kii\u02c8n kchunk\u02c8lal jiquen bix tu\u02c8n toc ke kc\u02c8u\u02c8j ti\u02c8 Dios - Perotzen tey, Timoteo, najben te Dios, cteltzen ok ti\u02c8j k\u02c8a\u02c8bj pwak. Tetzen t\u2011xel ja lu, jyonxsen te ja ba\u02c8n, bix k\u02c8inx tchunk\u02c8lala tujxix jiquen, bix ke\u02c8c tc\u02c8u\u02c8ja ti\u02c8 Dios, bix c\u02c8oquel tak\u02c8 cykil xjal tey, bix nimxsen tc\u02c8u\u02c8ja, bix maansx tz\u02c8oquey."
                },
                "12": {
                    "verse_nr": "12",
                    "verse": "Tz\u02c8ocxix tilel tu\u02c8na ti\u02c8 tyol Dios bix k\u02c8ojl ti\u02c8j tka\u02c8yel. Oj tbint tu\u02c8na ju\u02c8wa, ju\u02c8tzen cpomela caney ti\u02c8j tchunk\u02c8lala te junx maj. Ti\u02c8j tzunj tchunk\u02c8lala te junx maj o tzaa\u02c8 ttxco\u02c8n Dios jay, bix cywitz nim tstiwa o tzaa\u02c8 tkba\u02c8na ka o tz\u02c8ocsla\u02c8na ti\u02c8 Jes\u00fas."
                },
                "13": {
                    "verse_nr": "13",
                    "verse": "Twitz Dios, nk\u02c8onte tchunk\u02c8lal tik\u02c8ch jilel at twitz tx\u02c8otx\u02c8, bix twitz Jes\u00fas, Scy\u02c8o\u02c8n tu\u02c8n Dios, jxin mintii\u02c8 ttz\u0308i ti\u02c8j tej ttzak\u02c8be\u02c8n te cawel Poncio Pilato alcyexin bix ti taak\u02c8enxin, cxe\u02c8ltzen nkba\u02c8n tey"
                },
                "14": {
                    "verse_nr": "14",
                    "verse": "ctbi\u02c8c\u02c8a tzuna cykilj nxi\u02c8 nkba\u02c8n tey. Mi\u02c8n cub tzpeta, bix cbinelxix tu\u02c8na tu\u02c8n mi\u02c8n chi el t\u2011xoo\u02c8na xjal ti\u02c8ja, ojxe tul jlet Kaaw Jes\u00fas juntl maj."
                },
                "15": {
                    "verse_nr": "15",
                    "verse": "Tzultzen jlet Jes\u00fas juntl maj, pero ojxe tpon tumel tuj twitz Dios. Nuk jac\u02c8ate Kman Dios jawnex twitz tik\u02c8ch jilel, bix cy\u02c8iwla\u02c8n. Jaxin Cawel cyibaj cawel, bix Taaw cykil twitz tx\u02c8otx\u02c8."
                },
                "16": {
                    "verse_nr": "16",
                    "verse": "Nuk jac\u02c8axin mlay cyim. Najlxin tuj tken luz tzinxse ntxaken mas twitz tken k\u02c8ij. Min\u2011alxse juntl ba\u02c8n tocpan canan ti\u02c8jxin. Min\u2011al jun xjal o tz\u02c8oc cye\u02c8yente texin, bix min\u2011alx ba\u02c8n toc cye\u02c8yente texin. Jawnexxit tzunxin, bix nimxit tipemalxin te junx maj. Ju\u02c8xit tzuna."
                },
                "17": {
                    "verse_nr": "17",
                    "verse": "Kej ocslal nim cyk\u02c8inemal twitz ja tx\u02c8otx\u02c8a, kbanx cye tu\u02c8n mi\u02c8n tz\u02c8oc cyk\u02c8on cyiib te nintzaj, bix tu\u02c8n mi\u02c8n tz\u02c8oc ke cyc\u02c8u\u02c8j ti\u02c8 cyk\u02c8inemal, cuma tej k\u02c8inemal mintii\u02c8xix ba\u02c8n toc ke c\u02c8u\u02c8jbaj ti\u02c8j. Nuk jac\u02c8ate Dios ba\u02c8n toc ke kc\u02c8u\u02c8j ti\u02c8j. Jaxin ntzaj k\u02c8onte tik\u02c8ch ke te kniy\u02c8bebl."
                },
                "18": {
                    "verse_nr": "18",
                    "verse": "Kbanxse cye xjal k\u02c8inan tu\u02c8n yaa\u02c8n jk\u02c8inemal c\u02c8oquel tak\u02c8 cye, sino tu\u02c8n toc tak\u02c8 cye tu\u02c8n tbint tik\u02c8ch tbanel cyu\u02c8n, bix tu\u02c8n tcub cypa\u02c8n cyk\u02c8inemal cyuya mebe."
                },
                "19": {
                    "verse_nr": "19",
                    "verse": "Ojtzen tbint ju\u02c8wa cyu\u02c8n, nbajtzen cyninc\u02c8un cyiib tuj chunk\u02c8lal tzul, cuma tej chunk\u02c8lal tzul, jatzente chunk\u02c8lalj jaxxix, bix te junx maj."
                },
                "20": {
                    "verse_nr": "20",
                    "verse": "Tej t\u2011xi\u02c8 tcyiwsa\u02c8n Pablo tnaabl Timoteo ti\u02c8j alcye tu\u02c8n tbinchante - O\u02c8cx xsunj, Timoteo. C\u02c8ojlam tzunj jax yol ma tz\u02c8oc k\u02c8o\u02c8n tuj tk\u02c8aba. C\u02c8ojlam tiiba tuj cyyol jxjal n\u2011oc cyniq\u02c8uen tise ka cytzki\u02c8n tii\u02c8n Dios, pero mintii\u02c8 ttxolan cyyol, bix mintii\u02c8 toclen tuyaj jax yol."
                },
                "21": {
                    "verse_nr": "21",
                    "verse": "Mi\u02c8n chi oc tbi\u02c8na, cuma at xjal o tz\u02c8oc lpe ti\u02c8j tise ka jax, bi\u02c8x o chi cub tzpet, bix o cub tzpet cyc\u02c8u\u02c8j ti\u02c8 Dios. Tzajxit t\u2011xtalbil Dios cyibaja. O\u02c8cxsen nyolja."
                }
            }
        }
    }
}