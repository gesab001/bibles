{
    "version": "MVJ",
    "book_name": "2 Thessalonians",
    "book_nr": "53",
    "book": {
        "1": {
            "chapter_nr": "1",
            "chapter": {
                "1": {
                    "verse_nr": "1",
                    "verse": "Tcab u\u02c8j e xi\u02c8 ttz\u02c8i\u02c8ben Pablo cye ocslal tuj tnom Tesal\u00f3nica - Jun k\u02c8olbebl tu\u02c8n ap\u00f3stol Pablo - Inayena, Pablo, tuyax Silvano bix Timoteo, nxi\u02c8 ntz\u02c8i\u02c8bena ja u\u02c8j lu te cyey ocslal tuj tnom te Tesal\u00f3nica, key t\u2011xjal Kman Dios bix t\u2011xjal Kaaw Jesucristo."
                },
                "2": {
                    "verse_nr": "2",
                    "verse": "Tzajxit cyk\u02c8o\u02c8nxin xtalbil cyey bix tu\u02c8n cytena tuj ttz\u0308yal."
                },
                "3": {
                    "verse_nr": "3",
                    "verse": "Oj tul meltz\u02c8aj Cristo cwel cycastiwa aj il tu\u02c8n Dios - Key ocslal, il ti\u02c8j bix tumel tu\u02c8n t\u2011xi\u02c8 kk\u02c8o\u02c8na chjonte te Dios jaca k\u02c8ij cyi\u02c8ja, cuma tz\u0308\u02c8iyne tz\u0308\u02c8iy cyocslabla ti\u02c8 Cristo tuyax tk\u02c8ak\u02c8bil tc\u02c8u\u02c8j teeyle juun cyxola."
                },
                "4": {
                    "verse_nr": "4",
                    "verse": "Ejoo\u02c8ya tzalu nim nko tzalaja cyi\u02c8ja tu\u02c8n cyocslabla ti\u02c8 Cristo bix tu\u02c8nj tk\u02c8ak\u02c8bil cyc\u02c8u\u02c8ja, bix nxi\u02c8 kkba\u02c8na cye t\u2011xjal Dios at cypasensyey bix min cyaj cyk\u02c8o\u02c8na cyocslabla, amale niy\u02c8xet q\u02c8uixc\u02c8aj bix pena cyu\u02c8na nuk tu\u02c8n cyocslabla."
                },
                "5": {
                    "verse_nr": "5",
                    "verse": "Pjeltzen t\u2011xke\u02c8len Dios te cykilca xjal tuj tumel, bix tzinen ta\u02c8 cxe\u02c8l tkba\u02c8nxin ba\u02c8n tu\u02c8n cyocxa tuj tcawbilxin, cuma niy\u02c8x q\u02c8uixc\u02c8aj cyu\u02c8na nuk tu\u02c8n tlaj tcawbilxin."
                },
                "6": {
                    "verse_nr": "6",
                    "verse": "Cuma tuj tumel c\u02c8oquel tcye\u02c8yenxin cykil xjal, ju\u02c8 tzunj ctzaal tk\u02c8o\u02c8nxin cycastiwa kej xjal nchi yajlan cyi\u02c8ja."
                },
                "7": {
                    "verse_nr": "7",
                    "verse": "Bix te cyey bix te keya nko yajlaj, ctzaal tk\u02c8o\u02c8nxin co\u02c8pbil oj ttzaj tsma\u02c8nxin Kaaw Jesucristo tuj cya\u02c8j cyuyax t\u2011\u00e1ngel tuya nimxsen cyipemal."
                },
                "8": {
                    "verse_nr": "8",
                    "verse": "Tzulxin tuj tken k\u02c8ak\u02c8 tu\u02c8n t\u2011xi\u02c8 tk\u02c8o\u02c8nxin cycastiwa kej xjal cycy\u02c8i Dios bix el cyxoo\u02c8n jcolbil e tak\u02c8 Kaaw Jesucristo."
                },
                "9": {
                    "verse_nr": "9",
                    "verse": "Cycastiwatzen ctzaal tk\u02c8o\u02c8nxin, jaj tu\u02c8n tel tpa\u02c8nxin ejee\u02c8 ti\u02c8jxin te junx maj. Chi elel k\u02c8i\u02c8n twitzxin, bix mlay chi ten jaa\u02c8 nkoptz\u02c8aj jjawnex tipemalxin."
                },
                "10": {
                    "verse_nr": "10",
                    "verse": "Nuk ck\u02c8ojel cycastiwa oj tulxin tu\u02c8n tjaw nimsa\u02c8nxin cyu\u02c8n t\u2011xjalxin bix tu\u02c8n cyjaw klee\u02c8 cykilca ocslal ti\u02c8jxin. Bix cyuyaxa chi k\u02c8ola nimbil texin tuj tzunj k\u02c8ij, cuma ocslankey tej kk\u02c8umena tyol Dios cyxola."
                },
                "11": {
                    "verse_nr": "11",
                    "verse": "Tu\u02c8ntzen tbint tu\u02c8n tnimsaj tbi Kaaw cyu\u02c8na, jaca k\u02c8ij nko na\u02c8na Kman Dios cyi\u02c8ja. Nko na\u02c8na Dios tu\u02c8n cyoca jun wik t\u2011xjal Dios tu\u02c8n ttzalajxin ti\u02c8j, bix tu\u02c8n toc cyipena ti\u02c8j tu\u02c8n tbint jba\u02c8n cyu\u02c8na, bix tu\u02c8n tonenxin cyi\u02c8ja tuya tipemalxin tu\u02c8n ttzket cyocslabla."
                },
                "12": {
                    "verse_nr": "12",
                    "verse": "Nko na\u02c8na Dios cyi\u02c8ja tu\u02c8ntzen tjaw nimset tbi Kaaw Jesucristo, bix tu\u02c8n cyela ba\u02c8n tuj twitzxin. Tu\u02c8nj t\u2011xtalbil Kdios bix tu\u02c8n Kaaw Jes\u00fas, cjawel nimsa\u02c8n cybiy tuj tzunj k\u02c8ij tzul."
                }
            }
        },
        "2": {
            "chapter_nr": "2",
            "chapter": {
                "1": {
                    "verse_nr": "1",
                    "verse": "Jun jawnex xjal binchal il - Key ocslal, cxe\u02c8l kcubsa\u02c8na kwitza cyey tu\u02c8n mi\u02c8n baj cyc\u02c8u\u02c8ja ti\u02c8j tu\u02c8n tul meltz\u02c8aj Kaaw Jesucristo twitz tx\u02c8otx\u02c8 bix ti\u02c8j jk\u02c8ij tu\u02c8n kchmet tuyaxin."
                },
                "2": {
                    "verse_nr": "2",
                    "verse": "Mi\u02c8n chi labta bix mi\u02c8n chi jaw sey\u02c8paja ti\u02c8j cyyol kej xjal tzin cykba\u02c8n ma pon jk\u02c8ij tu\u02c8n tul Kaaw te xkelte te cykil xjal. Tzin cykba\u02c8n ma cyiik\u02c8 ja tyol Dios lu tu\u02c8n jun ku\u02c8ja bix ka tu\u02c8n Esp\u00edritu Santo, pero yaa\u02c8n ju\u02c8wa."
                },
                "3": {
                    "verse_nr": "3",
                    "verse": "Mi\u02c8n chi jaw tz\u02c8aka tuj ja tzpetpajlenel lu. Ktzki\u02c8n mina\u02c8x tul jk\u02c8ij tu\u02c8n tul meltz\u02c8aj Cristo, cuma mlay tzul meltz\u02c8ajxin nejl twitzj oj cyk\u02c8ojl ch\u02c8ixc\u02c8a yaa\u02c8n cykil xjal ti\u02c8j tley Dios. Bix jax il ti\u02c8j ctyeec\u02c8a tiib jxjal cawel q\u02c8uelel t\u2011xoo\u02c8n tley Dios te junx maj, jaj xjal cwel t\u2011xita cykilca."
                },
                "4": {
                    "verse_nr": "4",
                    "verse": "Ja xjal lu q\u02c8uelel tii\u02c8n cykil sant, bix c\u02c8oquel te cyxel sant, tu\u02c8ntzen cycub maje cykil xjal twitzxin. C\u02c8oquelxin tu\u02c8n tcawenxin tibaj cykilca, hasta tu\u02c8n tocxxin tuj jjawnex templo te Dios tu\u02c8n toc tk\u02c8on tiibxin tisenc\u02c8a Diosxin."
                },
                "5": {
                    "verse_nr": "5",
                    "verse": "\u00bfMimpa na\u02c8n cyu\u02c8na e xi\u02c8 nkba\u02c8na ja xnak\u02c8tzbil lu cyey tej ntena cyxola?"
                },
                "6": {
                    "verse_nr": "6",
                    "verse": "Cytzki\u02c8na alj ncub twa\u02c8ban jaxin ja\u02c8lewe, tu\u02c8n mi\u02c8n chic\u02c8ajaxxin nuk o\u02c8cx oj tpon tumel."
                },
                "7": {
                    "verse_nr": "7",
                    "verse": "Mina\u02c8x tk\u02c8onte Dios tu\u02c8n tyec\u02c8jxin, pero c\u2011yec\u02c8jelxin, bix ya ma tzyet tu\u02c8n taaw il tu\u02c8n tak\u02c8anan tuj ewjel tu\u02c8n cyk\u02c8ojl cykil xjal ti\u02c8 Cristo. Pero at jun nmakonte te taaw il ja\u02c8lewe. Mlay tak\u02c8 tipemal te ja xjal at tu\u02c8n tk\u02c8ojl ti\u02c8 Cristo tu\u02c8n tcawen, bix ja xjal lu mlay tz\u02c8oc te cawel ja\u02c8lewe."
                },
                "8": {
                    "verse_nr": "8",
                    "verse": "Pero oj tel k\u02c8i\u02c8n jmakolte, c\u2011yec\u02c8jeltzen jcawel ck\u02c8ojl ti\u02c8 tley Dios. Bix cwel tbyo\u02c8n Kaaw nuk tu\u02c8nj t\u2011xew n\u2011etz tuj ttzi. Cxitjel tu\u02c8n tipemalxin oj tulxin."
                },
                "9": {
                    "verse_nr": "9",
                    "verse": "Jatzen cawelja ck\u02c8ojlel ti\u02c8 tley Dios, junx tnaablxin bix tbinchbenxin tuya taaw il. Cxe\u02c8l tyeec\u02c8anxin nimxsen tipemalxin bix jawnex techlal tu\u02c8n cyklee\u02c8 xjal ti\u02c8jxin, pero tu\u02c8n cysbuj xjal tu\u02c8nxin."
                },
                "10": {
                    "verse_nr": "10",
                    "verse": "Tu\u02c8nj tbinchbenxin yaa\u02c8n ba\u02c8n cwel tsbu\u02c8nxin ke xjal. Kej xjal at tu\u02c8n cyxi\u02c8 tuj castiwa, chi cwel tuj \u1e8dtak\u02c8bil cuma min e cyajbe jjaxxix yol, tu\u02c8ntzen cyclet."
                },
                "11": {
                    "verse_nr": "11",
                    "verse": "Cuma cycy\u02c8ixin jax yol, ju\u02c8 tzunj chi xe\u02c8l ttzokpi\u02c8n Dios tu\u02c8n cyyajlaj, bix cxe\u02c8l cyocsla\u02c8nxin j\u1e8dtak\u02c8bil ctkba\u02c8 jcawel binchal il."
                },
                "12": {
                    "verse_nr": "12",
                    "verse": "Bix ju\u02c8 tzunj, cwel tk\u02c8o\u02c8n Dios cycastiwaxin, cuma el cyxoo\u02c8nxin jaxxix yol, bix nuk e tzalajkexin ti\u02c8j yaa\u02c8n ba\u02c8n."
                },
                "13": {
                    "verse_nr": "13",
                    "verse": "Ma ko jaw scy\u02c8et tu\u02c8n Dios tu\u02c8n kclet - Perotzen cyey, ejee\u02c8y n\u2011oc cyak\u02c8a te Kaaw, yaa\u02c8n ju\u02c8key. Il ti\u02c8j bix tumel tu\u02c8n t\u2011xi\u02c8 kk\u02c8o\u02c8na chjonte te Dios cyi\u02c8ja jaca k\u02c8ij, cuma jatxe tuj tneel ma chi jaw scy\u02c8o\u02c8na tu\u02c8n Dios tu\u02c8n cycleta tu\u02c8nj ttxjet cyanema tu\u02c8n Esp\u00edritu Santo bix tu\u02c8nj cyocslabla ti\u02c8j jaxxix yol."
                },
                "14": {
                    "verse_nr": "14",
                    "verse": "E pon kii\u02c8na jyol ti\u02c8j colbil cyey cyuyey cuma e tajbe Dios tu\u02c8n tk\u02c8oj cyey jun cyoclena junx tuya Kaaw Jesucristo."
                },
                "15": {
                    "verse_nr": "15",
                    "verse": "Ju\u02c8 tzunj, key ocslal, chi we\u02c8bilxixa tuj cyocslabla, bix cytzyumxa jxnak\u02c8tzbil e xi\u02c8 kk\u02c8umena cyey bix e xi\u02c8 ktz\u02c8i\u02c8bena cyey."
                },
                "16": {
                    "verse_nr": "16",
                    "verse": "Tzajxit tk\u02c8o\u02c8n Kaaw Jesucristo bix Kman Dios tu\u02c8n mi\u02c8n chi yuccha tuj cyocslabla. Ma tz\u02c8oc kak\u02c8 texin, bix tu\u02c8n t\u2011xtalbilxin ma tzaj tk\u02c8o\u02c8nxin ke, mintii\u02c8 tu\u02c8n ttzaj ttz\u0308i ki\u02c8j ti pjel, bix ba\u02c8n kayon ti\u02c8j jun ac\u02c8aj kchunk\u02c8lal te junx maj."
                },
                "17": {
                    "verse_nr": "17",
                    "verse": "Tcywixxit cyc\u02c8u\u02c8ja tu\u02c8nxin tu\u02c8n tbint ba\u02c8n cyu\u02c8na ti\u02c8j cykilca nkbaj cyu\u02c8na bix nbint cyu\u02c8na."
                }
            }
        },
        "3": {
            "chapter_nr": "3",
            "chapter": {
                "1": {
                    "verse_nr": "1",
                    "verse": "Chi na\u02c8na Dios ki\u02c8ja, tz\u0308i Pablo - Yaltzen ja\u02c8lewe, key ocslal, tu\u02c8n tpon baj kyola, cxe\u02c8l kcubsa\u02c8na kwitza cyey tu\u02c8n cyna\u02c8na Dios ki\u02c8ja, tu\u02c8ntzen kcamana tu\u02c8n tabij tpocbal Kaaw cyu\u02c8n nim xjal, bix tu\u02c8n tnimj cyu\u02c8n xjal, tisen e baj tej tpon tpocbalxin cyxola."
                },
                "2": {
                    "verse_nr": "2",
                    "verse": "Jax chi na\u02c8na Dios ki\u02c8ja tu\u02c8n kcleta tuj cyk\u02c8ab kej xjal yaa\u02c8n ba\u02c8n. At xjal ka\u02c8, cuma yaa\u02c8n cykilca xjal at cyocslabl ti\u02c8 Cristo."
                },
                "3": {
                    "verse_nr": "3",
                    "verse": "Yaltzen te Kaaw, cbinel tu\u02c8nxin jma tkbaxin tu\u02c8n tbint tu\u02c8nxin, bix ctzaal tk\u02c8o\u02c8nxin cyipemala tu\u02c8n mi\u02c8n cub cyi\u02c8ja tu\u02c8n taaw il."
                },
                "4": {
                    "verse_nr": "4",
                    "verse": "Bix n\u2011oc ke kc\u02c8u\u02c8ja ti\u02c8jxin tu\u02c8n ttzaj tonenxin cyi\u02c8ja tu\u02c8n tbint cyu\u02c8na jma txi\u02c8 kkba\u02c8na cyey, yaa\u02c8n nuk ja\u02c8lewe, ju\u02c8x cyuj k\u02c8ij chi ul."
                },
                "5": {
                    "verse_nr": "5",
                    "verse": "Bix tzajxit tk\u02c8o\u02c8n Kaaw tu\u02c8n toc tak\u02c8 Dios cyey bix tu\u02c8n tten cypasensyey tisen te Cristo."
                },
                "6": {
                    "verse_nr": "6",
                    "verse": "Il ti\u02c8j tu\u02c8n kak\u02c8anan - Ja\u02c8lewe, key ocslal, tu\u02c8nj kipemala k\u02c8o\u02c8n keya tu\u02c8n Kaaw Jesucristo, cxe\u02c8l kkba\u02c8na cyey tu\u02c8n tel cypa\u02c8n cyiiba cyi\u02c8j kej ocslal cycy\u02c8i tu\u02c8n t\u2011xi\u02c8 cyk\u02c8on cyiib ti\u02c8 ak\u02c8untl bix cycy\u02c8i tu\u02c8n t\u2011xi\u02c8 cyii\u02c8n cychunk\u02c8lal tisen e xi\u02c8 kxnak\u02c8tza\u02c8na cye."
                },
                "7": {
                    "verse_nr": "7",
                    "verse": "Ba\u02c8n cyu\u02c8na tu\u02c8n cyxi\u02c8 lpey ti\u02c8j jyec\u02c8bil e cyaj kk\u02c8o\u02c8na, cuma yaa\u02c8n cy\u02c8aj ko\u02c8ya tej ktena cyxola."
                },
                "8": {
                    "verse_nr": "8",
                    "verse": "Min e waa\u02c8n ko\u02c8ya ka min e chjet ku\u02c8na. Ak\u02c8anan ko\u02c8ya te k\u02c8ij bix te koniyan bix nim e sict ko\u02c8ya tu\u02c8n kitz\u02c8ja, tu\u02c8n mi\u02c8n cub kk\u02c8o\u02c8na jun iketz cyibaja."
                },
                "9": {
                    "verse_nr": "9",
                    "verse": "Amale atet koclena tu\u02c8n kwaa\u02c8na cyi\u02c8ja, pero ak\u02c8anan ko\u02c8ya tu\u02c8n tcnet kwaya, tu\u02c8ntzen t\u2011xi\u02c8 kk\u02c8o\u02c8na jun yec\u02c8bil cyey ti tten tu\u02c8n mi\u02c8n chi tena cy\u02c8aj."
                },
                "10": {
                    "verse_nr": "10",
                    "verse": "Bix yaa\u02c8n nuk jlu, sino tuyax e xi\u02c8 kxnak\u02c8tza\u02c8na cyey, ka at jun xjal tcy\u02c8i tz\u02c8ak\u02c8anan, jax mi\u02c8n waa\u02c8n."
                },
                "11": {
                    "verse_nr": "11",
                    "verse": "Nchin tz\u02c8i\u02c8bena ju\u02c8wa cuma ma kbi\u02c8ya at juun cyxola min nxi\u02c8 cyii\u02c8n cychunk\u02c8lal tuj tumel. Min chi ak\u02c8ananxin, sino nuk n\u2011ex cyk\u02c8ij ttzii\u02c8 cyja xjal."
                },
                "12": {
                    "verse_nr": "12",
                    "verse": "Tu\u02c8nj yol k\u02c8o\u02c8n keya tu\u02c8n Kaaw Jesucristo, cxe\u02c8l kkba\u02c8na cyej xjal cy\u02c8aj lu tu\u02c8n mi\u02c8n nuk tz\u02c8ex cyk\u02c8ij, sino tu\u02c8n cyak\u02c8ananxin, bix tu\u02c8n cywaa\u02c8nxin cyexxin cywaxin."
                },
                "13": {
                    "verse_nr": "13",
                    "verse": "Perotzen cyey, key ocslal, mi\u02c8n cyaj cyk\u02c8o\u02c8na tu\u02c8n cybinchantiya jba\u02c8n."
                },
                "14": {
                    "verse_nr": "14",
                    "verse": "Katzen at jun ocslal tcy\u02c8i tz\u02c8oc tbi\u02c8n ja yol ti\u02c8j ak\u02c8untl nxi\u02c8 ktz\u02c8i\u02c8bena tuj ja ku\u02c8ja lu, cykbanxa cye ocslal, bix mi\u02c8n chi waa\u02c8na tuyaxin, tu\u02c8ntzen tna\u02c8ntexin tch\u02c8ixewxin."
                },
                "15": {
                    "verse_nr": "15",
                    "verse": "Pero mi\u02c8n tz\u02c8oc cyk\u02c8o\u02c8na tisen jun aj k\u02c8ojxin cyi\u02c8ja. Nuk o\u02c8cx tu\u02c8n t\u2011xi\u02c8 cyk\u02c8o\u02c8na xnak\u02c8tzbil texin tisen jun ocslalxin."
                },
                "16": {
                    "verse_nr": "16",
                    "verse": "Jun k\u02c8olbebl tu\u02c8n Pablo te manc\u02c8bil yol - Nuk ja Kaaw k\u02c8olte kmojbabl kiib. Tzajxit tk\u02c8o\u02c8nxin tu\u02c8n cytena tuj ttz\u0308yal jaca k\u02c8ij. Tenxit\u2011xin cyuyey cykilcakey."
                },
                "17": {
                    "verse_nr": "17",
                    "verse": "Inayena, Pablo, ncub ntz\u02c8i\u02c8bena ja manc\u02c8bil yol tzalu, tisenx nbint wu\u02c8na tuj cykilca wu\u02c8ja, tu\u02c8n tel cyni\u02c8ya ti\u02c8j yaa\u02c8n juntl nxi\u02c8 tz\u02c8ibente ja u\u02c8j lu, sino inayenxa."
                },
                "18": {
                    "verse_nr": "18",
                    "verse": "Tenxit t\u2011xtalbil Kaaw Jesucristo cyuyey cykilcakey. O\u02c8cx nyolja."
                }
            }
        }
    }
}